---
id: 15939
title: "מפלצות"
author: "אורלנדו"
author_id: 1633
date: "2010-04-14"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=15939"
---

# מפלצות

ואני, הרי כבר למדתי שבעולם הזה צריך להיזהר. בפינות חשוכות, לפעמים מסתתרות מפלצות גדולות. מפעם לפעם אני מעניקה את עצמי לזרים. משאילה את נשמתי ומחזירה אותה בסוף הערב. מפזרת רסיסים קטנים ממני, חלקיקים זעירים. 

תמיד אשאר רחוקה מספיק כדי לראות מה מתרחש. ועדיין, אתן לנורא ביותר לקרות. לאחר שעה או שעתיים של ספקות אני יודעת שאקום. בטח ארצה לפתוח דף חדש. לפתוח את מחברת הדברים החשובים ולכתוב בה עיקרון אחר עיקרון. לסדר את השורות במרווחים מדויקים, לפסק ולא לשכוח להדגיש את הכותרות. "ביום של החירות היינו חייבים לקום מוקדם", ולמרות הכול שכחתי מי אני. נכנסתי לאותו המעגל הידוע והלא נגמר. צפוי מראש שאבכה שני לילות רצופים את נשמתי, ולאחר מכן תהיה זו אני שתשים לזה סוף. אשאב לתוך ספירלות וערפול חושים. אמציא לעצמי סיפור חדש, שונה לגמרי מהסיפור המקורי. כמובן שלבסוף אפסיד. אסתכל בעיניים עצובות לעבר הקהל שיידע לבטח לנחש את הצעד הבא. אמשיך לשנן שוב ושוב את אותה התפילה ישנה- נושנה - שבפינות חשוכות מסתתר לפעמים רק הפחד.
