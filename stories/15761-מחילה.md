---
id: 15761
title: "מחילה"
author: "דלת"
author_id: 1662
date: "2009-12-13"
category: "שירת גברים"
tags: ['שירת גברים']
prev_chapter_id: None
next_chapter_id: None
original_url: "http://gogay.co.il/story.php?id=15761"
---

# מחילה

לפעמים מתחשק לי לחפור מחילה באדמה

להיכנס לתוכה

לגלגל את אבן הגולל על הפתח

ולהתנתק מהעולם

מבני האדם

מכל מה שקורה

מכל מה שלא קורה

לא לדעת דבר

לא להבין דבר

פשוט ליצור לעצמי עולם חדש

בו אמצא את מקומי

בו אוכל לחוות ולהתקיים

בו אוכל לאהוב ולהיות נאהב

שם לא אדע עוד צער ושברון לב

אוכל להתעורר בבוקר עם חיוך על פניי

מתוך ידיעה שהיום המגיע יהיה יום נפלא.

שם במחילה אעשה את בחירותיי

אעביר את חיי

אלמד את מה שאני אוהב ללמוד

אפרוץ דרכים אל שדות חדשים

מפעימים, נינוחים, ירוקים,

שם אוכל למצוא את עצמי,

אהיה במחיצתם של כל אלה שאני אוהב

כל אלה שאני רוצה בקרבתם,

עם האחד שלא אוותר עליו לעולם,

עם החברים שלא ידעתי איתם

ולו רגע אחד של שעמום

עם כל המשפחה הרוחנית שלי

הן אלה שאני מכיר ויודע

והן אלה שיציגו עצמם בפניי

כחלק מהווייתי הרוחנית החדשה.

בתוך המחילה הצרה

ייפתח העולם לאינסוף

אל מרחבים של חופש,

לשדות פרחים צבעוניים,

ליערות סבוכים

בהם מרצד האור בין העלים

בשעשועים אינסופיים,

משחק במחבואים עם עצמו

במסתוריותו ובסודו,

לשמיים עמוקים עד אין חקר,

לים כחול ורחב ידיים

שקצף גלים מעטר את פניו

כמעטה קצפת על עוגת כלולות,

לריח אדמה לאחר גשמי ברכה,

לריחות משכרים של

פריחת הדרים בפרדסים,

לפעימות הלב של הטבע

אתו אני מתאווה להתאחד,

לא יהיו גדרות במחילתי

לא חומות ולא מחסומים,

זרימת הנהרות תנגן את סימפוניית פכפוכיה

וציפורים צבעוניות יכרכרו על הגדות

ללגום ממי מעיינות צלולים.

תחושה מלאה של חופש

תשרור במחילתי,

תחושה של אושר,

של יכולת להגיע לכל מקום,

לעשות כל דבר,

לצלול אל מעמקים,

לנסוק אל מרומים,

לא אדע שם מרורים ואכזבה

לא אדע ריב ומדון,

לא כאב ולא טינה

לא כעס על העולם

רק אהבה

וחמלה

וטוב

וסליחה

ומחילה

כי הרי במחילה אני נסגר

המכילה את כל כולי.
