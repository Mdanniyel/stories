---
id: 14438
title: "טעם של קפה"
author: "LiD"
author_id: 1367
date: "2007-12-05"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=14438"
---

# טעם של קפה

"אולי תבואי? אנחנו צריכות לדבר. אני אכין לך קפה."



הצלחתי לשכנע אותה, אחרי שכבר שבוע אני רודפת אחריה שאנחנו צריכות לדבר. אחרי כמה שעות הייתה הדפיקה בדלת שהקפיצה לי את הלב וידעתי שזאת היא. אבא פתח את הדלת וצעק לי שחברה הגיעה.



היא נכנסה עם החיוך השובב שלה כמו תמיד, חיבקה אותי ושאלה "מה קרה?"

"שבי, אני אכין קפה בינתיים."

"אל תלחיצי אותי."

"אין לך מה להילחץ." אמרתי ויצאתי מהחדר.



אין לי מושג מה היא עשתה בחדר בזמן שהיא חיכתה לי שאני אכין לשתינו קפה, זה לקח כמה דקות טובות. הראש שלי ריחף לו והבטן כאבה לי מלחץ, אז במקום סוכר שמתי מלח והרסתי הכול, והייתי צריכה להכין מחדש.



כשנכנסתי עם שתי כוסות הקפה, מצאתי אותה על הריצפה, נשענת על הארון ומדפדפת בספר שהיה לי על המיטה.



"כמה זמן? כבר חשבתי שלא תבואי." היא לקחה מידי את הכוס.

"היו בעיות טכניות." חייכתי אליה.

"טוב, דברי."



התיישבתי לידה ונשענתי גם אני על הארון, ברקע התנגנו שירים מגלגל"צ.

שתינו לקחנו לגימות עצבניות מהקפה.

"תקשיבי.. קצת התרחקנו.. הרגשה שלי. לא יודעת מה איתך."

"כן, אבל אמרתי לך שעבר עליי שבוע ארוך ומוזר."

"בסדר.. עזבי שלא נפגשנו, אבל גם בקושי דיברנו.. זה גרם לי לחשוב.. עשיתי משהו לא בסדר?" 

"לא, למה?"

"נו.. דברי איתי."

"לא יודעת. אבל הלחצת אותי עם השיחה הזאת, חשבתי שאת רוצה להגיד לי משהו אחר."

"כמו מה?"

"לא יודעת. משהו בסגנון ההודעה ששלחת לי אחרי ההופעה."

"הבנתי.."



המשפט שלה החזיר אותי ללפני שבוע, כשהיינו שתינו בהופעה שהיא יחצנה אליה. אחד השירים היה כל כך חזק ומרגש שהייתי חייבת לשלוח לה הודעה. הוצאתי את הפלאפון ורשמתי 'אני אוהבת אותך..' 

הייתי דקה שלמה עם האצבע על הלחצן של ה'שלח', ולבסוף שלחתי.

כשהיא שאלה איזה אוהבת, אמרתי שבאופן רגיל.



חזרתי לאותו רגע...

השתררה בינינו שתיקה מעיקה. השיר בגלגל"צ התחלף ל`האם להיות בך מאוהב` של אביב גפן.

"תמיד השיר הזה נדחף ברגעים לא טובים." אמרתי.

"כן, חח.." אמרת, ואני לגמתי עוד לגימה מהקפה וסובבתי את הפנים אלייך כשאת מסתכלת עליי. שתינו קרובות, שעונות על הארון.



"אפשר לעשות משהו?" שאלתי.

לא הזזת שריר בפנים, אפילו לא מצמצת, רק אמרת "כן."



הנחתי את הכוס על הריצפה לידי, והתקרבתי אלייך. מטר מהשפתיים שלך עצרתי והסתכלתי לך לתוך העיניים, את המשכת להסתכל עליי, כאילו כלום, כאילו לא ידעת שאני עומדת לנשק אותך עכשיו. 

עצמתי את העיניים והתקרבתי אלייך, פוגשת את השפתיים שלך לנשיקה עם טעם של קפה.
