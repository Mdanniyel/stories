---
id: 17713
title: "חור שחור - פרק ב'"
author: "אוהב חורף"
author_id: 1397
date: "2014-02-24"
category: "אהבת גברים"
tags: ['אהבה וזוגיות']
prev_chapter_id: 17712
next_chapter_id: 17714
original_url: "http://gogay.co.il/story.php?id=17713"
---

# חור שחור - פרק ב'

"אולי יש חברים או עמיתים מהעבודה שהיית רוצה שנודיע להם?" שאלה בדאגה העובדת הסוציאלית שבאה לבקר אותי ביום השלישי.
הבטתי הרחק לעבר גבעות המדבר שטופות השמש שנשתקפו מחלון חדרי.
"לא, באמת תודה, אבל אני לא... לא רוצה להטריח חברים."
"אתה לא רוצה שיביאו לך בגדים, ספרים או... משהו?" ניסתה.
הנעתי בראשי לשלילה.
היא רשמה משהו בדפיה, וכשהתייאשה מניסיונותיה לדובב אותי, איחלה לי החלמה מהירה והלכה. בהיתי במדבר, בלהקות יונים שהתעופפו מול החלון ושקעתי בהרהורים וב"חור השחור".
"ירון, יש לך אורח." קראה מירלה, האחות הג'ינג'ית מפתח החדר. המשכתי לבהות במדבר. מי יבקר אותי? הרי הודעתי בעבודה שלא יבואו...
"ירון." היא קראה בקול גוער. הפניתי את ראשי לעברה.
לצידה של מירלה ניצב גבר כבן גילי, שחום ועטור תלתלים שמעט כסף שזור בהם. סבך תלתלים סבוכים פורץ מצווארונו. המממ... מי זה? הוא לא מוכר לי. מה שבטוח זה שהוא אינו "בוגר" מכון לייזר תל-אביבי. הוא חייך במבוכה, חיוך נפלא שהבליט שתי גומות חן בתוך צל של זקן כהה שצמח כנראה במהירות מאז גולח הבוקר. ומתוך הפנים הנאים הללו נוצצות שתי עיני שקד גדולות, יפות ושחורות כפחם ומבטן חם.
"תתנהג יפה. זה הגבר שהציל אותך." הצטחקה מירלה וזזה הצידה כדי לפנות דרך לדוקטור הררי שניכנס לחדר. "ולא סתם הציל אותך. היה לך בכלל מזל שמישהו היה על הכביש כל כך מוקדם בבוקר ושבמקרה הוא גם חובש קרבי במילואים, כך שבאמת היה לך לא סתם מזל, אלא מזל ענק. הוא עשה לך החייאה יותר מארבעים דקות עד שהאמבולנס הגיע למקום שכוח האל שבו קרתה התאונה. אם לא... אז בטח שלא היית מתפנק לך עכשיו בחדר הזה אלא במקום לגמרי אחר..." צחק הדוקטור מכל הלב וניגש עם מירלה לשותפי לחדר, לא שם לב כלל שהאורח שלי נבוך עוד יותר.
"שלום ירון... אני נועם. אתה... אתה נראה הרבה יותר טוב ממה שנראית כשנפגשנו בפעם הקודמת..." חיוך מקסים ונבוך.
"היי... בוא, כנס, הנה קח כסא ושב... אה... נועם... אני לא יודע איך... זאת אומרת, באמת תודה, נועם..."
"זה שום דבר... אין בעד מה." אמר, משך כסא, התיישב והושיט יד ללחיצה - יד חמימה וחזקה להפליא עם אצבעות איתנות. לחצתי את ידו. "כנראה שיש בעד מה..." צחק ד"ר הררי שסיים את טיפולו בחולה הסמוך ויצא מהחדר ביחד עם מירלה.
שתיקה מביכה.
"נועם... אני לא מצליח לזכור שום דבר מהתאונה. תוכל לספר לי מה קרה?"
"כן... טוב... הייתי בדרכי צפונה. כבר החל להאיר, אבל היו ערפילים בדרך המפותלת. ראיתי את הרכב שלך נוסע מולי כשפתאום הבחנתי בטנדר סובארו ישן מתפרץ לנתיב שלך מדרך צדדית והבנתי שהוא בכלל לא הבחין בך. הוא פשוט התפרץ ונכנס בך. בקושי הצלחתי לעצור וכמעט נכנסתי בשניכם."
"מה קרה לנהג?"
"הוא לא היה חגור, וגם לא הייתה לו כרית אוויר. הוא... הוא נהרג במקום."
הייתי בשוק. עד עכשיו הייתי עסוק בעצמי בלבד, לא חשבתי שעוד מישהו היה מעורב בתאונה.
"אתה לא זוכר כלום? באמת? שום דבר?"
"שום דבר."
"גררתי אותך מהרכב ו... בדקתי גם את הנהג השני, ומהר מאד הבנתי שהוא באמת גמור ושאתה... שאתה במצב קשה. התקשרתי למשטרה והזעקתי עזרה ו... ואז עשיתי לך מה שכל חובש עושה כשנתקל בפציעה. האמת, נראית נורא והיה נדמה לי ש... שאתה... שאני מאבד אותך. ואז הגיעה ניידת טיפול נמרץ וגם הגיעה משטרה. וזהו..."
נועם השפיל את מבטו במבוכה. הושטתי את ידי בשתיקה ונטלתי את שלו, אוחז בכפו החמה ארוכות, מנסה להעביר לו בלי מילים מה אני חש. הוא הרים את מבטו וחייך אלי חיוך מבויש.
"אה, שכחתי... הבאתי לך... " הוא הוציא מתיק הצד שלו שקית שקדים גדולה, צנצנת ריבה, וצנצנת דבש. "הנה, שיהיה לך גם קצת מתוק... זה הכל מהמשק שלי, והכל אורגני לגמרי..."
"נועם, די לי שטרחת ובאת. לא היית צריך להביא לי דבר. באמת..."
"זה כלום..." ושוב החיוך הנבוך הזה.
הוא כל כך גברי... לא יכול להיות שהוא כזה, אני מסכם אחרי שאני בודק שאין טבעת או סימנים לטבעת נישואין על אצבעותיו.
הוא הציץ בשעונו.
"יש לי עוד מעט רכבת חזרה. אני חייב לחזור כי יש לי חליבה אחר הצהרים."
כשהבחין במבטי התמוה התחייך והוסיף, "אני נוסע דקות אחדות מהמושב לתחנת הרכבת, חונה שם, עולה על הרכבת ומישהו אחר נוהג בשבילי. יש אינטרנט, יש לי תשבצים וזה כיף... אתה אוהב תשבצים?" שאל.
"מאד, ומכור בעיקר לתשבצי היגיון." עניתי.
"גם אני." הוא חייך.
הודיתי לו שוב ונפרדנו בלחיצת יד.
לא חשבתי שנתראה שוב, אבל אחרי לכתו של נועם לא הפסקתי להרהר בביקורו, ובסיפור התאונה. הפליא אותי שלמרות שנועם סיפר לי מה אירע חשתי כאילו התאונה קרתה למישהו אחר, או כאילו שאני צופה בסרט. לא הרגשתי שהייתי חלק ממנו. החור השחור עדיין היה פעור.
