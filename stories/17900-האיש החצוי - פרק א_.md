---
id: 17900
title: "האיש החצוי - פרק א'"
author: "אודיגו"
author_id: 1734
date: "2014-05-05"
category: "אהבת גברים"
tags: ['אהבה ביסקסואלית']
prev_chapter_id: None
next_chapter_id: 17901
original_url: "http://gogay.co.il/story.php?id=17900"
---

# האיש החצוי - פרק א'

כשבונים בית יודעים מתי מתחילים, אבל אף פעם אי אפשר לדעת מתי גומרים וכמה זה יעלה בסוף. מבחינה מסוימת בנייה היא כמו מלחמה - אתה מתחיל פעולה קטנה ומוגבלת וגומר במלחמת עולם. מתכנן להיכנס ארבעים ק"מ מעבר לגבול, רק לתת זבנג וגמרנו, ומוצא את עצמך, אחרי עשרים שנה בורח עם הזנב בין הרגלים, משאיר מאחוריך שש מאות ומשהו חיילים מתים.
היום אני מרשה לעצמי להתפלסף בנחת, אבל אז הייתי צעיר יותר, לחוץ ועצבני, ובעיקר מודאג מאוד. השכירות עמדה להיגמר בסוף החודש, אשתי עמדה ללדת בקרוב והבית לא היה מחובר לחשמל בגלל ששמחון, הרצף המרוקאי הנחמד שלי, עבד לאט לאט וביסודיות כי רק ככה אפשר לרצף כמו שצריך, בעיקר כשמדובר בקרמיקה איטלקית משובחת שאי אפשר לזרוק אותה על הרצפה סתם ככה, כמו שעושים לבלטות פשוטות.
"נו, מה יהיה?" יללתי לו. "היא עלולה ללדת כל שנייה והבית לא גמור?"
"הבית כן גמור." אמר שמחון במבטא המרוקאי המתנגן הזה שתמיד גרם לי להירגע.
"אבל אין חשמל שמחון." המשכתי לקטר, "ולא נקבל חשמל אם לא יהיה לנו טופס ארבע, ולא יהיה לנו טופס ארבע עד שהפטיו לא יהיה גמור, ו..."
"אל תדאג כל כך." חייך שמחון שהיה לו ניסיון של שלושים שנה בריצוף. אני מניח שהוא הרגיע בעלי בתים לחוצים כשאני עוד בניתי בתים מלגו.
"אני לא דואג, אני היסטרי." נאנחתי, "מה יהיה שמחון?"
"יהיה עוזר שיבוא לעבוד איתי ונגמור כבר מחר את הפטיו, ועד סוף השבוע את הרחבה בחצר, ועד שהגברת שלך תלד בשעה טובה ומצלחת הבית יהיה מוכן עם חשמל והכל." חייך שמחון.
"הנה," הצביע לעבר שביל העפר העולה לעבר הבית, "זה מריו, העוזר שלי."
הסתובבתי וראיתי טנדר פז'ו עתיק מקים ענני אבק במעלה הוואדי בעודו מטפס במעלה השביל.
כיום השביל מכוסה אספלט, אבל אז הוא היה סתם משעול צר ומאובק עטור קוצים יבשים לבנים מאבק.
האבק הגירי הלבן שעופף סביבנו, מעמעם במהירות כל משטח נקי, גרם לאשתי דאגה רבה. הבית נבנה על צלע גבעת גיר משובצת סלעים אפורים. חוץ מקוצים וכמה עצי אלון תבור קטנים ועיקשים לא צמח עליה שום דבר.
הבטחתי לה שהחצר שלנו תכוסה אדמה שחורה פורייה, ושהבית ייעטף בעצים ובמטפסים ירוקים, שנשתול מחוץ לחצר עצים שיגנו עלינו מהאבק, ועמדתי בכל הבטחותיי.
אמנם עדיין יש אבק, אבל הרבה פחות, ויש גינה ירוקה ופורחת, ועצים ירוקים, ואספלט שחור על השביל שמוליך למוסך החוסה בצילו של עץ אלון. הכל בדיוק כמו שהבטחתי. לא החסרתי דבר.
מתוך הפז'ו העתיקה יצא גבר צעיר, ממוצע קומה ורחב כתפיים שראשו השחרחר עמוס תלתלים צפופים וחייך אלינו בעליזות, מצמצם כנגד השמש עיניים חומות ירקרקות.
למראהו שכחתי בבת אחת את כל הלחצים והבעיות שהעיקו עלי. חשתי כאילו צנח עלי לפתע פעמון זכוכית גדול שעמעם את כל הרעשים מבחוץ וגרם לי להתמקד בנעשה בתוכי, ומה שנעשה בתוכי הייתה מהומה גדולה ועליזה של חרמנות מעורבת בפחד שכיווץ את בני מעי.
פתאום הרגשתי איך עורי רוחש על בשרי. כל כלי הפכתי פתאום חי וערני ומודע לעצמי בצורה נפלאה שכבר מזמן לא חשתי כמותה.
השעות הראשונות ההן, כשהכול היה עדיין פתוח ולא ממומש, והקשר שלנו היה רק אפשרות, היו הטובות ביותר. לחלום, לפנטז, לערוג אליו בלי לסבול מיסורי מצפון, מהמיאוס של הרמאות והשקרים היה החלק הנקי והטהור ביותר של הקשר שלנו, אבל אז לא ידעתי את זה כמובן. דהרתי קדימה בלי מחשבה, משתוקק שכבר יהיו לי סיבות לחוש רגשות אשמה.
הוא עלה בקלילות לפטיו, לחץ את ידו של שמחון שחייך אליו בשמחה והציג אותו לפני כמריו סגל רצף אמן בעל ידי זהב שכטובה מיוחדת למורו במכללה לבנין בא לעזרה כדי שהבית יהיה ראוי לגברת העומדת ללדת.
מהרגע הראשון הכל היה על השולחן, גלוי לעין השמש. הוא ידע שאני נשוי ועוד מעט גם אהיה לאב, ועוד לפני שהחליף את בגדיו לבגדי עבודה סיפר לשמחון שהוא ולילי כבר התארסו במזל טוב והחתונה תהיה בסתיו. ידענו הכל ובכל זאת המשכנו בשלנו בלי יכולת לעצור. זה פשוט קרה ודי. מיד ידעתי שהוא מרגיש מה קורה אצלי, וגם אני ידעתי שהוא מרגיש את אותו הדבר ויודע שאני יודע. הסתכלנו זה על זה וקצות אצבעותינו נגעו קלות כשהעברתי לו את כלי העבודה ודי היה בכך.
אחרי שהם גמרו את יום העבודה שלהם הם הלכו להתרחץ. הברזים בבית היו עדיין יבשים, רק בברז שבחצר זרמו מים. שמחון הסתפק בשטיפת פנים וידיים בלבד בטרם נחפז לביתו. מריו לעומת זאת פשט את חולצתו וביקש ממני שאחזיק לו את הצינור כשהוא שוטף את עצמו.
"המים קרים קצת." אמרתי, מתנצל, ואחזתי בצינור הגומי הירוק.
הוא חייך חיוך נהדר שהאיר את כל פניו היפות. "לא נורא, נתגבר." אמר והרשים המתגלגלים על לשונו במבטא דרום אמריקאי חמוד חרשו צמרמורת נעימה לאורך גבי.
הוא דחף את ראשו לתוך זרם המים, מרטיב את התלתלים המאובקים שלו שדבקו לקרקפתו ולמצחו.
"איפה השמפו?" גישש בידיו, עיניו עצומות.
"חכה, אני אחפוף לך." אמרתי.
סגרתי את הברז ושפכתי מעט שמפו הוואי ירקרק על שערו. "תתכופף קצת קדימה." פקדתי עליו והתחלתי לעסות את ראשו הרטוב בקצות אצבעותיי, מגניב לטיפות לעורפו העבה והשזוף ולכתפיו הרחבות. עמדנו באמצע החצר, לאור היום. סביבנו התרוצצו הפועלים של הצבעי שפרקו את הפיגומים, משליכים אותם ברעש למשאית קטנה וצהובה, הכל נעשה בגלוי – כלם ראו את ידי הבוחשות בשערו המתנוצץ, עוברות על עורו החם, גופי סמוך לגופו, מתחכך בו קלילות - לא הסתרנו דבר מאיש.
מי שהתבונן בנו מהצד ראה שני גברים מזיעים ומאובקים, מתרחצים מעמל יומם המפרך בברז שבחצר - זה הכל, אבל מתחת למכנסי העבודה הרחבים והמאובקים התחוללה מהומה, הדם חמר בעורקים, מאדים את הפנים השזופות.
שמרנו על מראית עין של שלווה, אבל שנינו חשנו איך הדופק שלנו מואץ במהירות, ולכל אחד מהמשפטים המעטים שהחלפנו היו יותר ממשמעות אחת.
הוא סיפר לי שעלה לארץ מארגנטינה לפני כעשר שנים כדי להתגייס, שלמד לעבוד בבניין ושם פגש את שמחון הרצף, שהוא גר עם החברה שלו בבית שכור בקריה הקטנה הסמוכה לזו שלנו, ושהוא מקווה לקנות בית באזור מגורנו.
"שמעתי שעומדים לספח את הקריה שלכם לשלנו ולשקם את נחל הקישון כדי שלא יציף יותר את הבתים הקרובים אליו. יעשו שם פארק יפה וגן שעשועים וישחזרו חלק מרכבת העמק." חזרתי באוזניו על רכילות ששמעתי לאחרונה.
"כן, אני יודע. בקרוב נהיה שייכים אליכם." אמר, וחייך אלי בחמימות, "שמעתי שמשפצים עכשיו את אחד מהקטרים המקוריים של רכבת העמק, מתכננים להעמיד אותו בפארק החדש בשביל הילדים."
"אני רואה שאתה מעודכן יותר ממני." שמחתי, "זה רעיון מצוין, לצרף את שתי הקריות ולשקם את הקישון. המקום היפה הזה עמד מוזנח יותר מידי שנים."
"אני אוהב במיוחד את הקטע ליד הגשר הנסתר." אמר מריו.
"איזה גשר נסתר?" השתוממתי.
"הגשר שהכביש עובר עליו." הסביר מריו, "כולם רואים את הגשר מול הבסיס הצבאי, זה שפסי הרכבת עברו עליו פעם, אבל הגשר שעומד מולו חבוי מתחת לכביש. מי שנוסע עליו לא רואה אותו, רק מי שיורד מהכביש יכול לראות שיש שם עוד גשר והוא יפה כמו הגשר השני, ואולי אפילו יותר. ממש לידו יש איקליפטוס ענק. אפשר להחביא שם טנק ואף אחד לא יראה אותו."
"טנק," צחקתי, "מה פתאום טנק?"
"אני שריונר." חייך אלי מריו, "שירתי בשריון והבסיס ממול היה בסיס האם שלנו. תמיד תכננתי שאחרי השחרור אני אגור בסביבה היפה הזו. לקח לי כמה שנים לשכנע את לילי לעזוב את תל אביב ולבוא איתי, אבל בסוף הצלחתי."
"יופי." אמרתי וניסיתי לא להראות עד כמה מכעיסה אותי המחשבה על הלילי הזאת.
"ואיך אתה הגעת לגור כאן?" שאל מריו והחל לנגב את גופו השחום והיפה במגבת צבאית שחוקה.
"אבא שלי הוריש לי את הבית אחרי שנפטר." אמרתי בשקט, וכל האושר שחשתי למראהו, עומד מולי, טיפות מים מתנוצצות בשיערו השחור (כיום כבר נשזרו בו חוטי כסף), התעמעם כשחשבתי עליו, על אבא שלי.
מריו הביט בי במבט רציני ואוהד, אבל התאפק ולא שאל דבר, למרות שכפי שהודה אחר כך, השאלה דגדגה את לשונו והיה עליו לנשוך אותה כדי שלא תסגיר את סקרנותו.
"ידעתי שאתה סקרן ומתאפק." צחקתי ממנו, בוחש בשערו המתולתל שעדיין הרחתי בו את ריחו הטוב של השמפו הירקרק. "אל תשחק אף פעם פוקר מריו, אצלך רואים הכל על הפנים."
"גם אצלך, ולא רק על הפנים אלא גם במקומות אחרים." צחק וחפן את אברי בידו החמה.
זה קרה כמה שעות אחרי אותה חפיפת ראש פומבית. החושך כבר ירד ושנינו היינו מוטלים על שמיכה מתחת לענפי האיקליפטוס הענק, ערומים, אברינו סבוכים זה בזה, מאושרים שהשכלנו למצוא זה את זה.
ריח האיקליפטוס, רחש זרימת המים, רשרוש הרוח בין העלים השרו עלינו שלווה ובודדו אותנו מרעש התנועה שזרמה על הכביש מעל לראשנו. איש מהיושבים במכוניות הדוהרות על הגשר לא ידע שאנחנו חבויים שם, מוסתרים בין ענפי העץ העבות.
איך קרה שבסופו של היום נפגשנו מתחת לגשר החבוי?
לא התלחשנו ולא זממנו מזימות. זה פשוט קרה. הוא סיפר לי שהוא נוהג לנסוע על אופניו כל ערב לאורך הכביש המוביל אל הגשר, ושם הוא חוצה את הכביש הראשי, משאיר את האופנים מאחורי תחנת השאיבה של מקורות ויורד אל הנחל, מטייל לאורכו, נח מתחת לאיקליפטוס הענק, ואז חוזר לביתו.
חייכתי ואמרתי שזה נשמע טיול ערב נחמד מאוד ואולי גם אני אצטרף פעם, ואז הוא לחץ את ידי והלך, ואני עליתי על הסובארו הנאמנה שלי ונסעתי הביתה לאכל ארוחת ערב.
אשתי אסתר (אלף בפתח, לא בסגול, כפי שאמרה לי מיד בפעם הראשונה שנפגשנו) המתינה לי בבית מול הטלוויזיה, רגליה העייפות והנפוחות מונחות על שרפרף ועיניה עצומות למחצה לנוכח השיממון שעל המרקע.
זה היה הריונה הראשון והחודש האחרון היה קשה מאוד. רגליה התנפחו והיה עליה לנוח הרבה. על יחסי מין ויתרנו כבר בתחילת השמיני וידענו שגם לאחר הלידה ייקח עוד זמן רב עד שנוכל לחזור לשגרה הנוחה של פעמים בשבוע שהתקבענו בה עוד לפני שעמדנו מתחת לחופה.
אם משתמע מכך שנשואי לאסתר הם קרים וחסרי חיבה זו טעות.
אנחנו נשואים באושר, אוהבים ודואגים זה לזו, מגדלים את הילדים, נושאים יחד בעול הפרנסה, מהווים משענת אחד לשנייה. מהרגע הראשון שנפגשנו הרגשנו נוח יחד. מהרגע הראשון היה ביני לבינה תיאום מושלם לא היה ביני לבינה מתח לבטים או חוסר ודאות, מיד חשנו שנועדנו להיות יחד. שנינו אחזנו באותן דעות, היה לנו בדיוק אותו הטעם לגבי כל דבר בעולם, מאוכל ועד לספרים, מפוליטיקה ועד גידול ילדים. במחיצתה הרגשתי כאילו פגשתי את נשמתי התאומה. יכולתי לספר לה כמעט הכל.
כשאמרתי לה אחרי החדשות שאני הולך לטייל קצת כדי לנשום אויר צח היא לא התפלאה כלל רק פיהקה העירה שזה רעיון מצוין וצנחה מותשת למיטה.
נישקתי על מצחה וחמקתי חרש מהבית. המכונית שלי חנתה רחוק מהדירה השכורה שלנו ולא חששתי שאסתר תשמע את רעש המנוע. התנעתי אומר לעצמי שהוא בטח לא יהיה שם שאני סתם מטייל טיול ערב קל במקום יפה ששמעתי עליו לראשונה – אתם יודעים כל התירוצים הרגילים, אבל הוא כן היה שם, ממתין לי לצד אופניו מאחורי בנין התחנה הקטן והלבן של מקורות.
יד ביד ירדנו אל גדת הקישון, נחבאנו בין ענפי האיקליפטוס הענקי שהסתיר אותנו בתוך נופו העבות, פרשנו על הקרקע שמיכה שהוא השכיל להביא איתו, ושם, נוכח הגשר החבוי, אהבנו זה את זה בפעם הראשונה.
