---
id: 19836
title: "יומנו של מספר סיפורים - פרק לח'"
author: "מיצפטל"
author_id: 1487
date: "2016-12-19"
category: "אהבת גברים"
tags: ['אהבה וזוגיות']
prev_chapter_id: 19835
next_chapter_id: 19837
original_url: "http://gogay.co.il/story.php?id=19836"
---

# יומנו של מספר סיפורים - פרק לח'

אחרי שגיליתי שרובי עזב ישנתי אצל אלכס והחבר שלו ולאדי (הם ספק גרים יחד ספק לא), בבוקר הוא ליווה אותי עד למטה ולפני שתפסתי את מקומי לצידו של יגאל שפניו היו חמוצי סבר ונרגנים, שלא כמנהגו בבקרים, אלכס נישק לי על לחיי ואמר לי באותה תערובת מזעזעת של רוסית ועברית שהוא נוהג לדבר בה איתי, "אל תשכח שיש פה מישהו שדואג לך מאוד רודינקה. תשמור על עצמך ותחזור בשלום." חיבקתי אותו בכוח, חש בהנאה את החמימות והמוצקות של גופו כנגד גופי, נישקתי אותו כמו תמיד על הצוואר בצד, איפה שאין זיפים דוקרים, ונכנסתי לאוטו."היה לך לילה מעניין?" חרק קולו של יגאל באוזני קצת לפני הרמזורים של נהרייה."זה לא מה שאתה חושב יגאל." ניסיתי להתחמק.המכתב שרובי השאיר לי, מכתב שהוריו או אחיותיו כתבו בפועל, אבל הוא זה שהכתיב אותו עדיין לא התעכל אצלי לגמרי. לא היה לי שום חשק לדבר על זה, בטח שלא עם יגאל שההיסטוריה שלי אתו הייתה ארוכה חבולה ומדממת מיותר מידי אי הבנות, רגשות אשמה, חרטות, מריבות ופיוסים. "מה יגיד החבר שלך אם הוא ידע שישנת אצל האקס?" ניסה יגאל את הגישה הצדקנית.מה לעשות? כמה זמן אני אוכל להסתיר את האמת? אם זה לא יקרה היום זה יקרה מחר. נשמתי עמוק וסיפרתי לו איך מצאתי את הבית הפוך ומבולגן, איך לקח לי זמן לקלוט שזה לא שוד, ואיך, אחרי שהבנתי סוף סוף, קרעתי לפיסות קטנות את המכתב שרובי היה חתום עליו, אבל סגנונו נשמע מוזר ונוקשה – בכלל לא כמו הסגנון הקליל והמוכר שלו.בלי לחוס על עצמי פירטתי לפניו איך עברתי מתדהמה וזעזוע לבושה עמוקה, ואחר כך התמכרתי לגל של כעס נוראי ששטף את כל ההיגיון שלי. איך שברתי חפצים בבית בעודי מתייפח בהתקף של זעם אין אונים, התקף ששיאו היה שבירת הטלפון הנייד שלי שהשלכתי על הקיר ורמסתי בנעלי הצבאיות הכבדות. גמרתי את הסיפור שלי בערך מול קיבוץ כברי. יגאל שהקשיב בשתיקה לווידוי שלי המשיך לשתוק עוד דקות ארוכות אחר כך עד שלבסוף שאל חרש למה לא התקשרתי אליו ולמה הלכתי לאלכס דווקא."אלכס הוא כמו אבא בשבילי." פלטתי בלי לחשוב מה אני אומר, ומיד התחרטתי, אבל את הנעשה אין להשיב. המילים כבר יצאו מפי ונשמעו היטב בחלל המכונית הקטנה."כמו אבא, אה?" קולו של יגאל היה מלא לעג, "וכמו מה ולאדי בשבילך? כמו אימא?"למרות שיגאל לא התכוון לשעשע אותי והיה רציני וכועס נאלצתי לחייך לשמע שאלתו ואם הייתם רואים את ולאדי (מאה ק"ג של שרירים דחוסים לגובה מטר שבעים וקצת, תסרוקת מארינס בהירה וסמיכה קצוצה באכזריות, כתובות קעקע של בית סוהר על פרקי אצבעותיו, והופעה כללית של מרים משקולות בפנסיה שמתפרנס כיום כשוער במועדון רוסי פרוע במיוחד – זה שקוראים לו אחרי שכלו כל הקיצין והבריונים מתחילים להגזים מעל ומעבר) הייתם מבינים מה היה מצחיק בהערה שלו."יגאל, אתמול הייתי המום לגמרי, התקשרתי לאלכס כי לא רציתי להישאר בבית אחרי שהמשפחה של רובי לקחה משם את כל החפצים שלו. אלכס זה הבן אדם הראשון שעלה בדעתי לפנות אליו לעזרה. הוא מכיר אותי המון שנים והוא לא היה מפרש את הפנייה שלי בצורה שגויה.""שגויה? אה?" המרירות בקולו של יגאל הכאיבה לי, "וחשבת שאם היית מתקשר אלי אני הייתי שוגה וחושב שאתה רוצה אותי חזרה?""לא יודע, לא חשבתי בצורה ברורה יגאל, וחוץ מזה הרי אני ואתה... אנחנו הרי לא היינו ממש יחד... הרי אנחנו..." לא יודע מה רציתי להגיד לא יודע מה היינו ואין לי מושג מה אנחנו כעת – מעין יזיזים לעת מצוא אני מניח."ואשמת מי זה?" הטיח יגאל בזעם שנבע מכאב לב עתיק שעדיין לא נרפא."לא יודע. כנראה שאשמתי. אולי נפגשנו בתזמון לא נכון יגאל. אני מצטער, אבל לפעמים זה פשוט לא מסתייע, לפחות נשארנו ידידים, נכון?""כן, לפחות." אמר יגאל ונאנח, אבל הפסיק להציק לי בגלל הפרהיסטוריה שלנו ועבר לחקור אותי על מעשי בעבר הקרוב יותר, כלומר, מה בדיוק עשיתי הלילה."ישנתי אתם באותה מיטה וזהו, מה אתה רוצה, שאני אצייר לך תרשים?" התחמקתי.יגאל צחק, אמר לי שאני ממזר, וירד מהנושא. זה מה שטוב בחברים וותיקים, הם יודעים מתי לצאת לך מהוורידים.*******כשחזרתי מהמילואים פתחתי בחשש את הדלת וגיליתי שיד נעלמה טאטאה את כל השברים שהיו מפוזרים על הרצפה וסידרה את כל הרהיטים ככה שהבית נראה פחות ריק.הודיתי בליבי להראל ולמעוצבים שלו שטרחו וסידרו לי את הדירה, ונפלתי הרוס על המיטה. כשקמתי כמה שעות אחר כך, מיוזע אבל רענן וצלול מחשבה, ידעתי שעלי לעשות מעשה ולתקן את הרושם המוטעה שיצרתי - נכון, ביליתי לילה אצל אלכס וולאדי ואפילו ישנתי במיטה שלהם, ונכון שהיה שם סקס, אבל אני לא הייתי שותף לו בפועל אלא רק כמציצן אילם שלא בטובתו. כשהגעתי לדירה שלהם נפלתי בבכי על צווארו של אלכס שטיפל בי כאילו הייתי ילד קטן ומבולבל – ליטף, חיבק, ניחם והרגיע כמיטב יכולתו, ואחר כך הפשיט אותי, לקח אותי להתרחץ, השכיב אותי במיטה שלו, נתן לי לשתות משהו קר ומתוק, כיסה אותי בשמיכת פיקה רכה מכביסות וישב לצידי עד שנרדמתי. התעוררתי כמה שעות אחר כך לשמע רעשים שאין לטעות בפירושם. ולאדי חזר מהעבודה ואלכס קיבל את פניו בהתלהבות רבה. שמעתי צחוקים חנוקים, נשיקות ואחר כך גניחות והתנשפויות. אחר כך הם הלכו יחד למקלחות והתרחצו במשך מה שנדמה לי כזמן ארוך להפליא כי לא שמעתי אותם חוזרים למיטה.כשהתעוררתי בבוקר הם ישנו לצידי – שני גברים לא צעירים, לא חטובים, ובטח שלא חלקים, חבוקים כמו כפיות חמודות – מראה שחימם את לבי וגרם לי לחייך לראשונה מאז שהבנתי שאני שוב לבד.התחמקתי בזהירות למטבח והכנתי קפה. אלכס שבא לשתות יחד איתי התעקש שאכין לי סנדוויץ לדרך, חיבק אותי ואמר לי שדברים כאלו קורים והכל יהיה בסדר. במשך כל אותו שבוע שבא אחר כך כל פעם שהייתי מתייאש ונעשה עצוב ומתחיל לדמיין איך אני מכניס את קנה האם 16 לפי בזווית של ארבעים וחמש מעלות, לוחץ ונפטר מכל הצרות שלי, הייתי נזכר בו, אומר לעצמי שיש מי שדואג לי ומחכה שאחזור הביתה בשלום ונרגע.עכשיו כבר ערב ואני קולט שאני באמת חולה – שוכב במיטה, ישן ומתעורר, צמא, קם שותה משהו, מנסה לאכול ומקבל בחילה וחוזר למיטה. מידי פעם הולך להשתין מביט בראי ונבהל. מנסה להתגלח, אבל זה כואב. כשיש לי חום, אפילו נמוך, העור כואב לי ואני לא יכול לסבול כשנוגעים בי. גילוח נעשה עינוי. כבר יומיים לא התגלחתי ואני מתחיל להדמות לפושע נמלט.בפעם הקודמת שהייתי חולה רובי גילח אותי. אני עומד מול הראי נזכר איך הוא העביר בעדינות את התער על העור שלי, קירב את פניו אל פני, קימט את המצח והתרכז מאוד לא לפצוע אותי... אסור לי לחשוב על מה שעבר ולא יחזור יותר, פשוט אסור ודי!ולמרות שכאילו יש לי המון חברים וכולם נורא אוהבים אותי אני מוצא את עצמי פתאום לבד מרגיש קצת מצורע בגלל שכעת אני בלי בן זוג. הטלפון שותק ואין לי מבקרים ואפילו מיילים כמעט שלא נשלחים אלי יותר, ומחשבה מדכאת מתחילה לנקר במוחי – אולי הם היו חברים של רובי ובגלל שהוא לא פה אין להם מה לחפש אצלי יותר?ראשי כואב, העור לוהט, העיניים דומעות. אני מתחיל לרחם על עצמי וכמו פולניה גזעית אני מכבה את האור ואומר לעצמי שאני לא צריך אף אחד. אני אשב לי לבד בחושך ושכל החברים שלי ילכו לכל הרוחות. אני לא רוצה לדבר עם אף אחד – שוכב במיטה רואה את הכתומים רבים עם הכחולים מתבאס ובורח שוב לפנטזיות שבהן הוא חוזר אלי, מתנצל, מבקש שאסלח לו, מסביר שהם הכריחו אותו ושלא הוא כתב לי את המילים המכוערות הללו אלא הם, שהוא כן אוהב אותי מאוד ושהוא חזר אלי ולא יעזוב אותי יותר אף פעם.מנמנם קצת מתעורר בבהלה מצלצול הטלפון. בלאט! זו רק טעות במספר. מחבק את הכרית חושב עליו ושוב נרדם.יום שישי בלילה ואני שוב לבד. זה אחד הריטואלים הקבועים ביותר בחיי. הנאחס הזה של להיות לבד ביום שישי בערב, לדעת שכולם נפגשים, מבלים, עושים חיים, ורק אתה יושב לבדך בבית מול הטלוויזיה ומתלבט אם תוכל להחזיק מעמד עוד שבוע בלי ללכת לגן ולהתפרק שם. האמת, יכולתי לצאת עם החבורה של הראל, אבל הייתה לי הרגשה (אולי זו סתם רגישות יתר מצידי) שהם לא ממש רוצים בחברתי ומזמינים אותי רק כי לא נעים להם ממני. עכשיו, כשאני כבר לא חלק מזוג, כשאני פנוי להובלה, השתנה המעמד שלי מהשכן הנחמד שמתגעגע לחבר שלו ושאפשר לקרוא לו לתקן ברז דולף, או לתלות תמונה, לעוד מתחרה אחד שצריך להשגיח עליו.להראל יש חבר חדש, חייל ביישן וחמוד שהוא משגיח עליו בעיני נץ ולא משאיר אותו דקה אחת לבד, וגם לשאר יש תכניות, וחיים, וחברים שהם זוממים עליהם. אצלם בזולה הכל כרגיל - פקעת רוחשת של רכילויות, תככים, מזימות ובגידות, והדבר האחרון שהם צריכים זה שאני אתקע להם באמצע. הם הולכים למסיבה פרטית ומשם אולי ילכו לז`אן דארק ואולי לא, ובטח יחזרו לפנות בוקר או אפילו יישארו לחגוג באיזה אפטר פרטי, אבל אם לא אכפת לי שתהיה מוזיקה רועשת, וקצת אקסטות, והמון וודקה וטקילות, ובמכוניות יהיה טיפה צפוף אז..."לא, תודה ילדים." אני אומר בחביבות, "אני זקן ועייף מידי לדברים האלו."הבעת הרווחה שעל פניהם ברורה כשמש בצהרים, אבל אני, כמו פולני מחונך, רק מחייך בנימוס ומאחל להם בילוי נעים, ומזכיר שייזהרו ויישתו הרבה מים כדי לא להתייבש (חובה כשלוקחים אקסטות) ושלא ינהגו שיכורים, ויזהרו מערסים עם סכינים. אחרי שהם יוצאים בהמולה צעקנית השקט צורח לי באוזניים. כותב כמה מיילים לחברים, מנסה להיות מעודד וחיובי, ומגלה להפתעתי שתמיד יש משהו מדוכא ועצוב יותר ממני, ולבסוף לא יכול לשאת את זה יותר ויוצא.עושה סיבוב ארוך ארוך, עובר על פני המספרה הססגונית של קלוד וספי (כדי שלא ישעמם להם הם צבעו את קירות הבניין בכחול עז והוסיפו מסגרות לבנות סביב החלונות), אם הם לא היו בחופש הוללות בספרד, חוגגים כדרכם בעיירת נופש שהומואים מכל אירופה מתרכזים בה כדי לבזבז את הכסף שחסכו בחורף על בילויים וזיונים קיציים, אולי הייתי קופץ אליהם, אבל הם אינם. נשאר לי רק הגן. נכנס, עושה סיבוב, רואה את כל הפרצופים המוכרים מהשנה שעברה ומבחין פתאום מרחוק בשלומי. למראה דמותו הדקה והגבוהה במדים אני נתקף תחושת דז`ה - וו חזקה ומחליאה. לפני כשנה פגשתי אותו בדיוק באותו מקום ולקחתי אותו אלי לדירה. כמה שבועות אחר כך הוא הביא אלי את רובי וכל החיים שלי השתנו מאז. האם כעת כשהוא עזב אותי אני עומד לחזור למה שהיה אז?פתאום אני יודע שאני חייב, ממש חייב לשוחח איתו, להגיד לו מה אני חושב ומרגיש. אני חייב לפרוק את הנטל הזה מעלי, ואני חייב לפרוק אותו אך ורק באזני הבן אדם שגרם לי להרגיש רע כל כך, הוא היחיד שיבין. דוהר הביתה תוך שאני מחשב חמש שעות אחורה, ומחליט ששעת ערב מוקדמת היא שעה סבירה לגמרי להתקשר אליו. מתקשר למספר החירום שניתן לי תוך אזהרה חמורה לא לעשות בו שימוש אלא אם כן זה מצב של פיקוח נפש. אחרי הרהור קל אני מחליט שאפשר להגדיר את מצבי כמצב של פיקוח נפש ומחייג.אחרי שיחה הזויה משהו עם איזה סמל אמריקאי שעושה עלי רושם של ספק מסומם ספק טמבל שלא גילה עדיין שיש אצלו בבסיס משלחת של חיל האוויר הישראלי אני מועבר למשרד שטוראית נחמדה עם מבטא משונה מאיישת בו את הטלפון. היא מבקשת שאמתין על הקו וכמה דקות אחר כך רובי מרים את השפופרת ופולט לתוכה הלו מתנשף. כשהוא נוכח שזה רק אני קולו מתכסה כפור. "חשבתי שיש בעיות בבית." הוא אומר לי בזעף, "רצתי כל הדרך מחדר האוכל לפה.""אני מאוד מצטער שהפרעתי לארוחת הערב שלך." אני עונה בזעף דומה, "מאז שקיבלתי את המכתב שלך, האוכל נתקע לי בגרון, זה לא נחשב מספיק בעייתי בשבילך?"קולו מתרכך, "אני מצטער נמרוד, אבל הייתי חייב..." אם היה לי שכל הייתי סוגר ומפסיק בזאת את ההשפלה, אבל ממתי יש לי שכל?"היית חייב לכתוב לי מכתב כל כך מגעיל?""זה לא הייתי אני, אחותי ואבא כתבו, אני רק... אני הייתי מנסח את זה קצת אחרת, אני באמת מצטער."הוא נשמע מצטער, אבל מה זה עוזר לי כעת? "תכננת הכל מראש לפני שנסעת?" אני מאשים אותו."לא, מה פתאום? בכלל לא," הוא מוחה, "אבל אימא עברה ביופסיה אחרי שגילו לה גידול בריאה, היא עומדת לעבור בקרוב ניתוח ודוד שלי טס במיוחד מניו יורק להיפגש איתי כדי לבקש שאפרד ממך לפני שהיא תעשה את הניתוח כי..." הוא נתקע באמצע הסיפור שלו, מסתבך בהסברים מיותרים מבחינתי, משתתק, מנסה שוב, שוב משתתק ונאנח."אני לא מסוגל להיות מאושר אתך כשהם אומללים כל כך." הוא מסכם, והקול שלו שוב קר ומתנכר."אתה מקריב אותנו למען האושר שלהם?" אני מתעקש על הניסוח המדויק."כן נמרוד." הוא אומר ונאנח שוב.פתאום אני נמרוד, לא רודי כמו תמיד אלא נמרוד, כאילו שאנחנו שוב זרים. "למה האושר שלנו פחות חשוב משלהם?" אני תובע לדעת, עוצם בכוח את העיניים כדי לא לבכות, "למה דבר אחד קשור בכלל בשני?""כי ככה זה." הוא אומר, ואני שומע את החמלה בקולו, "כי הם מבוגרים וחולים, ויש להם רק אותי, ואנחנו צעירים וכל החיים עוד לפנינו.""אז אתה חוזר להיות סטרייט?" אני שואל."אני דו מיני שמוותר על האופציה ההומואית ומנסה לבנות זוגיות עם אישה." הוא מתקן בעדינות."אתה הומו פחדן שנכנע למוסכמות ובעוד עשר שנים ושני ילדים תתחיל לטייל שוב בגן ולחפש זין!" אני מטיח בגסות."יכול להיות." אומר רובי בשלווה, נשמע כמו מבוגר שמוחל על כבודו כדי להרגיע ילד נרגן. אני מרגיש בנימת הקול שלו שהשיחה הזו נמאסה עליו לגמרי ומתחיל להתבייש ממנו, מעצמי, מכל השיחה העלובה הזו.יש לי עוד הרבה דברים להגיד לו – לצעוק, ולמחות, ולשאול, ואפילו להתחנן שלא יזרוק את כל מה שהיה לנו, את כל האושר, והזיכרונות, והתכניות, שזו טעות לוותר ככה על האהבה, שהוא יצטער על זה בעוד כמה שנים, אבל הקול המרוחק והקר שלו עוצר אותי ואני שותק."אני יודע שסמכת עלי בקשר לכסף למשכנתא, וכמובן שאני אמשיך לשלם לך עד שתמצא סידור אחר." ממשיך רובי לדבר בחלקלקות הקרירה הזו שכל כך לא הולמת אותו."מצאתי כבר סידור חדש, תודה רבה לך," אני אומר ביובש. "אני לא צריך את הכסף שלך.""רודי, בחייך, אל תהיה כזה." הוא אומר בתחינה, ונשמע לרגע קט בדיוק כמו רובי הישן שלי, אבל זה מאוחר מידי ומעט מידי."מצטער שהפרעתי לך בארוחה רובי, זה לא יקרה יותר. אני מאחל לך חיים נפלאים." אני אומר וסוגר את הטלפון. אחר כך הולך להתקלח, מנסה להירדם ולא מצליח. קם, מדליק את המחשב, נכנס לוואלה ומגלה ששוב היה פיגוע בסיני. איזה עולם!מהשבוע הבא אני חופשי ולא רק מהמילואים אלא גם מעבודה, ובקרוב גם מהארץ החמה והמטורפת הזו. קמתי בערב מאושש ורענן ומיד התחלתי לטפל בכל הסידורים לקראת הנסיעה. הדירה שלי רשומה כבר אצל מתווך דירות שנשבע לי שדירות כמו שלי שמוצעות להשכרה רק לכמה חודשים מבוקשות מאוד בשוק. יש לו כבר משפחה אחת שמתה להשכיר דירה לחצי שנה בשכונה שלנו כדי שיוכלו להשגיח על הבנייה של בית החלומות שלהם מקרוב - שיהיה להם לבריאות, אני מקווה שיהיה להם יותר מזל עם הבית שלהם מכפי שלי היה עם שלי.חזרתי מהמתווך והלכתי להראל לשאול אם הוא יודע על מישהו שמחפש מכונית ניסן עתיקה ודפוקה עם מנוע לא רע. הוא אמר שכן, הוא דווקא מכיר אחד, את עצמו, וצחק, ומיד הסכים לקנות ממני את המכונית במחיר שהצעתי ואמר לי שאני פסיכי אם עוד לא הייתי בחו"ל, ולמה אני מחכה? שייקחו אותי לשם בכיסא גלגלים בטיולים של גיל הזהב?צחקנו וסיפרנו בדיחות על טיולים עם שיניים תותבות וקטטר, ואז הוא גילה לי שרובי התקשר אתמול בלילה וניסה לשאוב ממנו מידע עלי - מה שלומי? איך אני נראה? ומי מבקר אצלי?הראל התחמק ואמר שאין לו מושג, יש לו חבר חדש עכשיו וחיים משלו, ואין לו זמן לעקוב אחרי, ועד כמה שהוא יודע אני בסדר."זה רציני, אתה באמת עוזב?" שאל והביט בי במבט בוחן.משכתי כתפיים והלכתי, כאילו אדיש, אבל מבפנים חש מזועזע למדי. אני הרי מכיר את הראש של רובי, הוא בטח חושב שכשהוא יחזור הוא ימצא אותי בדיוק באותו מקום שעזב אותי, כאילו אני איזו מזוודה ישנה שהשאיר בפינה. הוא ימשיך עם אותם התעלולים שלו, חי כמו סטרייט כלפי חוץ, רודף אחרי בחורות ומחפש את האישה המתאימה, ומידי פעם קופץ אלי לזיון חפוז. עברתי על הבלוג ובכיתי כשנזכרתי בכל הרגעים היפים, באהבה שהייתה, בלילות הנהדרים שבילינו יחד... בכל מה שעשינו... אהבתי לעשות איתו הכל, אפילו לריב איתו היה כייף, אבל זה נגמר ודי.לכולם אני מספר שאני נוסע כי אני רוצה לראות את העולם, שנמאס לי מהארץ ומהקריות, שאני לא רוצה להיות פה בזמן ההתנתקות - סיפורים מפה ועד הודעה חדשה, אבל האמת היא שאני בורח ממנו, פוחד לחזור לדפוס הישן וההרסני של היחסים שלנו. בעוד שבועיים בערך אני אהיה על מטוס בדרך לאירופה הקרירה והשקטה, רחוק מהבלגאן הלוהט של המדינה המופרעת שלנו, רחוק החיים הדפוקים שלי.אחרי שסיימתי את המילואים הלכתי למר מיכאלוב, הבוס שלי והודעתי לו בקול רציני ושקול שאני רוצה להתפטר כדי לטייל בחו"ל. מר מיכאלוב רמז לי לשבת והראה לי ביומן שלו שהחגים נגמרים השנה מאוחר מאוד, סוכות יוצא כמעט באמצע אוקטובר, ולפני שהספקתי לשאול למה הוא מספר לי את זה הוא הודיע לי שההתפטרות שלי נדחית, אבל הוא מוכן לתת לי לצאת לחופשה ללא תשלום עד אחרי החגים, בתנאי שאתייצב לעבודה מיד אחרי סוכות. התחלתי לגמגם משהו שנשמע כמו, "אה... אבל... אני לא יודע..." ומר מיכאלוב דפק על השולחן בתוקף הודיע לי שהוא מאוד מעריך את העבודה שלי, ושהוא יהיה מאוכזב מאוד אם ייאלץ לוותר על עובד כמוני והזכיר לי שמאוד לא נעים לחזור מטיול ארוך בלי גרוש על התחת ולהתחיל בקריירה של מובטל."ואם אני ארצה לטייל גם אחרי החגים?" התחצפתי בנימוס, למרות שמבפנים רעדתי מפחד - מה לעשות, אני מעריך את שיקול הדעת של הבעל בית שלי ואני פוחד נורא להיות שוב חסר עבודה וכסף. "אחרי אוקטובר נעשה קר וגועלי באירופה." גילה לי מר מיכאלוב, "בסתיו אתה כבר תשמח לחזור הביתה.""בסדר," אמרתי בהכנעה וקמתי, "אני מסכים, להתראות אחרי החגים." והלכתי, חש תערובת מוזרה של רווחה ובושה, כי למרות כל הצהרותיי הנועזות שנמאס לי מהמדינה הדפוקה הזו, ומהחום הנוראי, ומהפוליטיקה המעצבנת, וההתנתקות הזו כבר יצאה לי מכל החורים, למרות כל אלו אני לא הבן אדם שייזרק סתם ככה עם תרמיל בעולם, בלי כסף ובלי תכניות. אז נכון, אני בורח מהבעיות שלי עם רובי ואני עושה סוף סוף את הטיול שחלמתי עליו, אבל יש לי גבול ברור, ותאריך יעד לחזור הביתה, ופה, למרות כל הצרות והמגרעות זה הבית שלי.ירדתי לאט במדרגות המתכת המפחידות לעבר בית המלאכה, חושב שבעצם רובי הוא קצת כמו המדינה שלנו - בעייתי ומעצבן בטירוף, לא צפוי והמון פעמים מציק ומרגיז ובכל זאת... אני שואל את עצמי אם יום אחד אוכל לחשוב עליו בקור רוח בלי להרגיש שאני מת מרוב געגועים ואהבה.
