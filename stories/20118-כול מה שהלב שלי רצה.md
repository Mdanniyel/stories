---
id: 20118
title: "כול מה שהלב שלי רצה"
author: "נער מקליד"
author_id: 2038
date: "2017-01-05"
category: "אהבת גברים"
tags: ['געגועים']
prev_chapter_id: 20069
next_chapter_id: 20165
original_url: "http://gogay.co.il/story.php?id=20118"
---

# כול מה שהלב שלי רצה

אף פעם לא רציתי שתעבור בך המחשבה שהמשכתי הלאה, כי אני לא. 
 אף פעם לא רציתי שתעבור בך המחשבה שאני כבר לא אוהב, כי אני כן. 
 אף פעם לא רציתי לגרום לך לתחושות לא טובות, לא רציתי לגרום לך לחשוב שוויתרתי, אבל לא יכולתי להכיל את זה יותר. 
 מחקתי אותך, מחקתי אותך מכל מקום שהופעת לי בו, כל רשת חברתית שהיית חלק ממנה, מחקתי אותך.
 ילדותי? זה קרע אותי כל פעם מחדש.הפסקתי להיכנס  לפרופיל שלך כשהעלית את התמונה מהבית החדש, לא יכולתי לעמוד בזה ' הראש שלי לא יכול לעמוד בזה, הגוף שלי לא יכול לעמוד בזה, הנפש שלי לא יכלה לעמוד בזה.הלב, הלב היה מרוסק. 
 פעם חלקת איתי את חדר השינה, פעם  היו שתי מברשות שיניים בבית, פעם בסלון שלנו היו על השולחן בירה ויין, פעם היה תורי לשטוף כלים ופעם תורך, פעם היה תורי לקפל כביסה ופעם תורך. פעם היה תורי לבחור איזה סרט רואים ופעם תורך. תורי להחליף מצעים ואז תורך, תורי לשטוף את הבית ואז תורך. 
 הקניות של חמישי בערב תמיד היו ביחד, גם הבישולים של שישי בבוקר, האוכל היה המומחיות שלך, אני בדרך כלל הכנתי את כל מה שבא ליד. 
 ערוץ 24  פתוח, ברקע גושן שר על שבת ושהיא עוד מעט נכנסת, שנמהר כדי שנוכל לשים את כל דברי החול בצד.אני יכול לספור על כף יד אחת את מספר השבתות ששמרתי, אבל זה היה חשוב לך, וכשזה חשוב לך זה אוטומטית הפך חשוב גם לי, תמיד מהרנו לסיים הכול לפני שבת . על השולחן תמיד היו שתי כוסות יין בשביל הברכה ובקבוק בירה בשביל האוכל, חלה טרייה והלב שלך שבעצם היה בכל מקום בבית, בעצם היה הבית, הלב שלך היה הבית. היה לי את כל מה שרציתי.היה לי את כל מה שחלמתי עליו אי פעם.היה לי את כל מה הראש שלי רצה.היה לי את כל מה שהלב שלי רק רצה.היה בך את כל מה שרציתי, כל מה שחלמתי, כל מה שאי פעם קיוויתי. 
 כל מה שהדמיון לא העז לחלום, היה לי את הכול, היה בך את הכול. 
 היה לי בית, הייתה לי משפחה, היה לי הכול, היה לי בך את הכול.  תמיד כשמדברים על הלב שלי אני אומר שאין לי אחד כזה, שיש לי חור בחזה. 
 כשהלכת, לקחת אתך את הלב, שלך ושלי, אבל שניהם בעצם היו שלך, לקחת את שניהם ונשארתי בלי לב. 
 נשארתי בלי לב ולך יש שניים, היה בך כל מה שהלב שלי רצה. 
 היית הלב שלי.פעם חיכית לי שאחזור הביתה והיום... היום אני מחכה לחזור הביתה.
