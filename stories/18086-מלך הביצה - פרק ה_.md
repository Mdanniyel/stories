---
id: 18086
title: "מלך הביצה - פרק ה'"
author: "אפיקורס"
author_id: 1453
date: "2014-07-07"
category: "אהבת גברים"
tags: ['מיניות וזוגיות', 'איידס']
prev_chapter_id: 18085
next_chapter_id: 18141
original_url: "http://gogay.co.il/story.php?id=18086"
---

# מלך הביצה - פרק ה'

אחרי לילה ארוך ומתיש של מחשבות וחישובים, בדיקה קפדנית של החסכונות שלי ושקילת ההוצאות מול ההכנסות החלטתי שזהו, אני יוצא מעסקי הזנות, מחזיר את הנייד המשוכלל לקווקזי ופורש, עוזב את חיי המותרות ופוסע יד ביד לעבר השקיעה עם אהוב ליבי.
"מה לדעתך הבוס יגיד? אתה חושב שהוא יכעס?" התייעצתי עם ויקטור.
ויקטור הניד לאות לא. "אין מצב, אם הוא הבטיח לך שתוכל לעזוב כשתרצה הוא יקיים את ההבטחה."
"ומה אם לא?" המשכתי לדאוג, "מה אם הוא יגיד שאני ממציא ושהוא לא זוכר בכלל שדיברנו על זה? אני מכניס לו הרבה כסף, מה אני אעשה אם הוא יתעקש שאני אמשיך?"
"בחייך מיכאל, צא מהסרט." הרגיע ויקטור את פחדי בגסות יעילה, "נכון, אתה טוב ואתה מכניס לו הרבה כסף, אבל אין בן אדם שאין לו תחליף. אתה לא שווה כל כך, בטח לא כשכל יום מגיעים לתל אביב צעירים עניים שיעשו הכול בשביל כסף, יש מעטים שהם יפים כמוך, אבל אני מכיר את הראש של הקווקזי, לא בכבוד שלו להפר הבטחות, אל תדאג, לא הבוס הוא הבעיה שלך אלא נמרוד."
"נמרוד לא יודע." הזכרתי לו, מנסה לא להיעלב מהזלזול שלו בערכי.
"מה, ולא תספר לו?" שאל ויקטור.
"השתגעת? בטח שלא, מה שהוא לא ידע לא יזיק לו."
ויקטור שתק כמה שניות ארוכות ורוויות משמעות שלא הצלחתי לפענח, מורט את עצבי המתוחים. "נו, מה?" פקעה סבלנותי, "מה רצית להגיד?"
"לדעתי עדיף שתספר לו." סח ויקטור בכובד ראש.
"למה? למה שהוא ידע דבר כזה?"
"השאלה היא לא למה שהוא ידע אלא מתי." ביאר ויקטור בסבלנות, והיו רחמים במבט החודר שהוא נעץ בי.
"אני לא מבין על מה אתה מדבר." התמרמרתי, אבל זה היה שקר, כן הבנתי, לא רציתי להבין, אבל האמת שכן הבנתי, וההבנה הזו שקעה בנשמתי כמו אבן כבדה.
"אולי בכל זאת?" התחננתי.
"תעשה מה שאתה מבין." ענה ויקטור בקול קודר, "אבל כל זמן שאתם חיים פה בתל אביב... כמה זמן אתה חושב יעבור עד שמישהו יגלה לו?"
ידעתי שהוא צודק, אבל לא ויתרתי בקלות, התווכחתי כמו תגרן בשוק מזכיר לויקטור ולעצמי שנמרוד תמים מאוד, שהוא מנהל את חייו הרחק מהביצה, שהוא נמנע בסלידה מאטרף וממקומות הבילוי המקובלים על הקהילה, שהסיכוי שהוא יפגוש מישהו שיודע עלי הוא קטן מאוד ושווה את הסיכון, וכל הזמן ידעתי שזה לא נכון, שאי אפשר לעשות דבר כזה, שאני לא אוכל לחמוק בלי לשלם מחיר כבד לחיים חדשים ונקיים שיש בהם רק אהבה פשוטה ותמימה ואושר צרוף. אין דברים כאלה, אני לא אוכל להיוולד מחדש אחרי שתמונתי התנוססה באתרי סקס במשך כמה שנים והשמועה על כישרונותיי ויופיי עברה בכל רחבי הביצה הישראלית הקטנה והצפופה שהספורט העיקרי בה הוא רכילות.
"אז נלך מפה." החלטתי, "ברגע שאני אסיים את הלימודים נסתלק מכאן, נלך למקום אחר, יש עוד מקומות חוץ מתל אביב, נעבור לצפון, רחוק מכולם."
"ואיך תחיו?" שאל ויקטור בפקפוק.
"לא יודע, מה זה משנה? נחייה כמו שכולם חיים."
"תעבדו כמו חמורים, תדאגו כל הזמן בגלל כסף, השכנים יסתכלו עליכם בעין עקומה, וגם אם תצליחו להסתדר איכשהו בטח תתייבשו משעמום בפרובינציה." ניבא ויקטור שחורות, "וגם אם תצליחו להסתדר איכשהו כל הזמן תפחד שמישהו שמכיר אותך יצוץ פתאום ויגלה לו."
"אבל איזה ברירה אחרת יש לי?"
"לעבור לחו"ל, לאירופה למשל, מתייחסים שם יפה להומואים ולאף אחד לא אכפת מה עשית פעם, אנשים שם מכבדים את הפרטיות שלך ואף אחד לא דוחף את האף לעסקים של אחרים."
"אין מצב ויקטור." התייאשתי מראש, "נמרוד אולי הומו, אבל הוא לא שמאלני מסריח, הוא פטריוט אמיתי, אוהב את המדינה, אוהב לחיות פה, חולם להיות מורה ולתרום לחברה."
"בוא'נה, הוא אידיאליסט אמיתי, הנמרוד שלך." חייך ויקטור בשמץ לגלוג.
"כן, נכון." הגנתי על אהוב ליבי, "זה מה שהוא, ואני אוהב אותו בגלל זה. להיות מורה זה רעיון טוב, אחרי שאני אגמור את הלימודים אולי גם אני אוכל ללמד?"
"כן בטח, תוכל להקים פקולטה למדעי השרמוטולוגיה וכל מי שיסיים את הלימודים אצלך יקבל תואר בהתחנגלות." אמר ויקטור בנבזות.
"מצחיק מאוד, אחרי שיימאס לך להזדיין עם הקליינטים המכוערים שלך תוכל לבוא אלי וללמד בחוג למציצות ולזיונים בתחת, לפי מה ששמעתי עליך אני בטוח שיהיה ביקוש אדיר לשיעורים שלך במדעי הרימיניג." עניתי לו מנה אחת אפיים, ומותש צנחתי על הספה, החבאתי את פני בכפות ידי וניסיתי לא לבכות מרוב ייאוש.
במקום להיעלב ויקטור התיישב לידי וכרך יד חזקה ושעירה על כתפי. "זה באמת מצחיק."אמר בעצב, "אם לא נמצא עבודה כמורים בטח נוכל להיות סטנדאפיסטים."
"למה לא? עם היופי הבלונדיני שלי וחוש ההומור השחור שלך אני בטוח שנוכל להתפרנס יפה מאוד." עניתי בחיוך, ניגבתי את העיניים והלכתי להתקשר לקווקזי.
להפתעתי הוא אמר מיד שאין בעיות, הוא זוכר מה שהבטיח ומילה שלו זו מילה, והוא ישמח לפגוש אותי שוב כדי להיפרד ממני אישית.
נפגשנו שוב באותו בית קפה - ששינה את פניו ואת הבעלים והיה עכשיו ביסטרו בסגנון צרפתי - ודבר ראשון נתתי לו את הנייד.
הקווקזי החליק אותו בפיזור נפש לכיס ז'קט העור השחוק שלו והעיר שהוא חשב שאני אמשוך עוד כמה שנים, לפחות עד גיל שלושים.
"גם אני חשבתי ככה." הודיתי, "אבל בעוד סמסטר אחד אני מסיים ללמוד, סבתא כבר ממש מבוגרת ולא בריאה, וגם אימא לא נעשית צעירה יותר והאמת, די מיציתי את תל אביב."
"ובגלל זה אתה עוזב? אתה יכול לעבוד גם בצפון, פחות הכנסות מאשר במרכז, אבל קליינטים עם יותר קלאסה."
"אני לא יכול יותר להזדיין עבור כסף בוס. מצטער, אבל פגשתי בחור אחד ש... בקיצור, לא יכול."
"התאהבת בו?" חקר הקווקזי בחביבות.
הנדתי לאות הן.
"אחד משלנו?" שאל הקווקזי בסקרנות, ועד היום אני לא יודע אם הוא התכוון לשאול אם נמרוד רוסי, או עובד בתעשיית המין, בכל מקרה התשובה הייתה שלילית.
"הוא יודע עליך?"
"ממש לא ואני לא רוצה שהוא ידע."
"אם ככה כדאי שתסתלקו לאוסטרליה, או ניו זיילנד, או משהו כזה, קח אותו רחוק רחוק מהארץ למקום שאף אחד שם לא שמע על ישראל." ייעץ לי הקווקזי בתבונה.
"רעיון טוב, אני אנסה." אמרתי בנימוס, יודע שזה סתם דיבורים ואין מצב שאני אוכל להזיז את נמרוד מהארץ, וגם את אימא וסבתא לא, והאמת גם אני לא רציתי לעזוב, מה שרציתי היה למחוק ולבטל את השנים האחרונות, לחזור אחורה בזמן ולהתחיל מחדש, אבל מאחר וידעתי שזה בלתי אפשרי רק הנהנתי בנימוס, הודיתי לבוס, לחצתי את ידו והלכתי להסתגר עם נמרוד בחדרו, מנסה למצות עוד כמה רגעי אושר אחרונים לפני שעולמי יתמוטט עלי.במשך כמה שבועות נהדרים של אביב חם להפתיע, שופע פריחה ואושר חשבתי שאולי אצליח בכל זאת לחמוק איכשהו. הקלות שבה התנתקתי מהעבודה בזנות, והמהירות בה הצלחתי למצוא תעסוקה חלקית כמורה לנגינה בפסנתר בבית ספר לילדים בעלי מוגבלויות - הם שילמו פרוטות אבל נהניתי מכל רגע במחיצת הילדים - עודדו אותי מאוד ונסכו בי אומץ לקחת את נמרוד לבילוי בצימר בצפון כדי לחגוג כראוי את שלושה החודשים הראשונים להכרותינו.
כל אותו סוף שבוע ירד גשם לא צפוי שהביך את החזאים, הדאיג את בעלי הצימר החביבים וגרם לנו שמחה גדולה.
"אם אני אמות עכשיו אני אמות אדם מאושר."אמרתי לנמרוד באותו לילה קסום, כששכבנו זה לצד זה, מכורבלים על המיטה הרומנטית בצימר החמוד שלנו, מקשיבים לגשם דופק על הגג בחוץ, מותשים מסקס פרוע, מאושרים ומאוהבים ככל שבני אנוש יכולים לאהוב זה את זה,
"רומנטי מאוד מצידך, אבל אם לא אכפת לך אני מעדיף אותך חי." נישק אותי נמרוד.
"גם אם אני אשתפן ובסוף לא אספר לסבתא ולאימא שאני ואתה... שאנחנו... "
"אתה לא תשתפן." עודד אותי נמרוד, "וחוץ מזה לא תצטרך להגיד כלום ברגע שהן יראו אותנו יחד הן יבינו ויגידו לך שהן תמיד ידעו."
"הלוואי." קיוויתי בספקנות, אבל למרבה הפלא הוא צדק. עצרנו אצלן בדרכנו חזרה מהצפון ובזכות נמרוד שחייך והקסים את השתיים בעודו אוחז בידי בדרך שאי אפשר היה לטעות בפירושה כל עניין היציאה שלי מהארון בפני אימא וסבתא היה קל ופשוט בצורה נהדרת. הן לא ממש הופתעו אם כי הן לא אמרו שהן תמיד ידעו, אולי כי היו עסוקות בהתפעלות מנמרוד שכבש את ליבן ממבט ראשון.בדרך חזרה לתל אביב הרגשתי כאילו מטען כבד מאוד ירד מעל כתפי, מעולם לא הייתי מאושר ושמח כל כך וכשנמרוד הסכים שנלך מחר בבוקר להיבדק כדי שנוכל לוותר על הקונדום אושרי היה שלם.
את הבדיקה ביצעתי בלב קל ובלי שום חשש, נהגתי להיבדק כל שלושה חודשים ומאחר ותמיד הקפדתי מאוד על מין מוגן לא חששתי כלל מהבדיקה הזו ואפילו קנטרתי בעליזות את נמרוד שפחד בצורה לא הגיונית ממחטים, ופניו הלבינו למראה דמו הניגר לתוך המזרק.
"איך זה שבחור גדול וחזק כמוך פוחד כל כך ממחט קטנה?" צחקתי בקלות דעת, "מה, אתה הומו?" התבדחתי ונישקתי אותו, קבעתי שניפגש בערב בסטודיו ורצתי ללימודים.
בערב חזרתי אליו, שורק מנגינה עליזה של שופן, אבל ברגע שנכנסתי לסטודיו ומצאתי אותו ואת אלכס יושבים, רציניים מאוד ומשוחחים, נתקפתי בהלה.
נמרוד נראה אומלל כל כך, למראה פניו הייתי בטוח שהסוד הנורא שלי התגלה וכבר הרצתי בראשי תסריט איום שבו אלכס, אחוז קינאה באהבתנו ובעלומינו, מלשין עלי והורס במחי שיחה מתחסדת אחת את אושרי. בדרך כלל אני גומע את המרחק בין המשרד שלו לפתח הסטודיו בכמה צעדים מהירים, אבל כשראיתי איך הם מביטים זה בזה, קודרים כל כך, חזר כל המשקל שהעיק עלי וצנח על כתפי, ונדמה היה לי שעד שנכנסתי למשרד עבר נצח.
בכל זאת אזרתי אומץ, דיכאתי את הדחף לברוח, עברתי את סף דלתו של המשרד הקטן והמבולגן של אלכס ושתקתי כשהוא אמר לי בקול עייף שהוא ממש ממש מצטער, אבל לא הייתה לו ברירה.
"מה קרה?" שאלתי והבטתי בחרדה בנמרוד שקם ונאחז בי כטובע הנאחז בחגורת הצלה.
"הורסים לנו את הסטודיו." אמר, קרוב לדמעות, "העירייה החליטה לגרש אותנו."
"נו, נו, באמת, לא צריך להיות כל כך דרמאטי." אמר אלכס בקול מרגיע, ליטף את כתפו ואפילו חייך, "קיבלנו צו פינוי, אבל כבר הציעו לי כמה חלופות לא רעות בכלל ויעזרו לי עם ההוצאות של המעבר והכול... הבעיה היא שאני לא אוכל יותר לתת לנמרוד מקום לגור ואתם ילדים תצטרכו למצוא מקום אחר."
היה עלי להתאפק לא לצחוק. הרגשתי איך גל עצום של הקלה שוטף אותי כשהבנתי שסך הכול נעבור לסטודיו חדש, זה הכול.
חשתי כאילו קיבלתי חנינה בדרך לגרדום וברגע האחרון הוסר החבל מעל צווארי ומרוב הקלה נישקתי את נמרוד על פיו, מתעלם מהתלמידים והתלמידות שהציצו בנו בלי בושה.
"אל תצטער חמוד, לא קרה שום דבר, פשוט תבוא לגור איתי ועם ויקטור." הרגעתי את נמרוד, מתעלם ממחאותיו שאין לו כסף לשלם שכר דירה, ויהיה צפוף מידי בדירה הקטנה שלי, ומה יהיה אם ויקטור יתנגד?
"אז נמצא מקום חדש, אל תדאג כל זמן שאתה אוהב אותי הכול יהיה בסדר." הבטחתי לו, ולזכותי אוכל רק להגיד שהאמנתי בכך בכל ליבי.בהתחלה הכול התנהל כמו שצריך, כל חפציו של נמרוד נכנסו בקלות למונית ששכרתי, הפגישה בינו לבין ויקטור הייתה מוצלחת והם התחבבו זה על זה ממבט ראשון, הוא התארגן במהירות בזריזות בחדר שלי ויום אחרי שעברנו לגור יחד קבלנו תשובה שלילית מהמרפאה, ובכל זאת, באותו לילה, כשפרשנו לחדרנו אחרי ארוחת ערב מושקעת שויקטור הכין - הוא היה טבח חובב וטען שהבישול מרגיע אותו - נמרוד שוב שלף את חבילת הקונדומים.
"אבל קיבלנו תשובה שלילית," מחיתי, "כבר שכחת?"
"לא, אבל..." הוא שאף מלא ריאותיו אוויר, כמעט אמר משהו ואחר כך השתתק ושקע במחשבות שלא נראו שמחות במיוחד, ומיד, כמו בכל פעם שהוא עשה משהו לא צפוי, אפילו משהו פעוט כמו לא לחייך מבדיחה, או סתם לקמט את המצח, הדבר הראשון שחשבתי עליו היה שהוא גילה עלי והוא עומד להיפרד ממני אחרי שיביע כלפי רגשות של תיעוב עמוק ואכזבה מרה.
מבחינה מסוימת זה היה קצת כמו לחזור לגיל ההתבגרות, עמוק בארון, מבוהל שהחברים בבית הספר ידעו עלי (למה דעתם של חבורת של דבילים מחוצ'קנים הייתה כל כך חשובה לי בזמנו?) ועושה הכול רק כדי שלא יחשדו חלילה שאני לא כמותם.
"מה קרה?" שאלתי במתיחות והנחתי יד על החזה שלו, מנסה לשאוב ביטחון מהמגע בגופו החם.
הוא עטף את כף ידי בכפו הגדולה והחזקה ונישק את קצה אפי. "אני פשוט לא יכול להאמין שיפיוף מדהים כמוך... אתה נורא יפה, כבר אמרתי לך את זה פעם?" הצטחק.
"כן, לפחות מליון פעמים." אמרתי, מעט בקוצר רוח, "מה קרה נמרוד?"
"אני אוהב אותך נורא, חולה עליך ברמות, באמת... בחיים לא חשבתי ש... וזה לא רק בגלל שאתה יפה בצורה לא הגיונית, הייתי אוהב אותך בכל מקרה, אתה פשוט מדהים."
"לא, אני לא." פסקתי, "אתה יותר."
"ממש לא." אמר נמרוד ונאנח.
"אולי נפסיק לדבר כמו שני ילדים מפגרים ונגיע לעניין?" דרשתי, מנסה להיות תקיף אבל למעשה משקשק מפחד וממתח.
"חייבים? כי העניין די לא נעים ואני פוחד שאחרי שתדע תעיף אותי מהבית." הודה נמרוד.
"זה לא יקרה, נשבע לך." הבטחתי.
"גם אם אני אהיה חיובי?" זרק נמרוד פצצה והביט בי במין הבעה כזו שגרמה לליבי להיצבט מפחד.
"אבל קיבלת תשובה שלילית, שמעתי את איריס (הפקידה במעבדה שכבר הכירה אותי וזכרה בעל פה את מספר הנייד שלי) אומרת בפירוש שאתה שלילי."
"כן, נכון להיום קיבלתי תשובה שלילית, אבל רק אם אני אקבל עוד אחת בחודש הבא אני אהיה בטוח לגמרי שאני לא נשא."
חשבתי רגע על דבריו, עשיתי כמה חישובים מהירים בראשי – אנחנו יחד חודשיים והתשובה מצביעה על המצב שהיה לפני כשישים יום - ופתאום מצאתי את עצמי יושב בקצה המיטה, רחוק ממנו, מנסה להבין מה זה הרגש הצורב והמר הזה שבוער בתוכי, צורב אותי מבפנים.
"אתה לא צריך לפחד." אמר נמרוד בקול שקט, מנסה להיות רגוע, אבל הלחץ נשמע היטב בקולו.
"אני לא פוחד לא מאיידס, אני יודע שגם אם חלילה אתה נשא לא יקרה כלום אם נתחבק ונתנשק, ואפילו אם נזדיין בלי קונדום זה לא אומר שבטוח שאני אדבק."
"נכון, אז למה אתה יושב רחוק ועושה פרצוף כועס כזה?"
"לא כועס, מקנא. פעם ראשונה שאני מקנא נמרוד ואני לא אוהב את ההרגשה הזו, ממש לא."
נמרוד השפיל מבט אל ברכיו - הן מדהימות ביופיין. אני יודע שזה טיפשי, אבל כמו כל גופו גם הברכיים שלו מחוטבות כמו של פסל - וגם בתוך כל הבלגן שהשתולל אצלי בפנים לא יכולתי לא להתפעל כמה הוא יפה ומדהים, ולהבין כמה מגוחך שדווקא אני מקנא, ומי אני שאבוא בכלל בטענות? ובכל זאת קינאתי, חשתי קנאה צורבת ומרה, וגם פחדתי מאוד, וכעסתי, ובקיצור, הייתי אומלל מאוד.
"נו, תגיד משהו." פלט נמרוד במתח והושיט לעברי את ידו. אחזתי בה בחזקה וטמנתי בה את פני, מתנחם במגעה, "תספר לי." דרשתי.
"אין כל כך הרבה מה לספר, לפעמים עושים שטות ו... טוב, ככה זה, אנשים עושים שטויות, בעיקר כשהם מבוהלים, וכשרק נפגשנו נורא הפחדת אותי ו... אני ממש מצטער מיכאל, זיינתי מסטול ושכחתי קונדום, זו הייתה שטות ולא היה לזה שום קשר אליך, נשבע לך שאני בחיים לא אעשה את זה יותר."
"מה לא תעשה? לא תזדיין יותר עם אחרים או שלא תשכח יותר לזיין בלי קונדום?"
הוא התנשם בחטף כאילו הכאבתי לו, "גם וגם." גנח.
ידעתי שזה מה שהוא יגיד ובכל זאת זה נורא כאב, כאב כמו מכה בבטן, כמו סכין בלב, כאב כמו בגידה.
"מתי זה קרה? עם מי? כמה פעמים?"
"מיכאל..." פניו התעוותו וקולו רעד ולרגע חשבתי שיפרוץ בבכי, אבל הוא התעשת מיד, "זה קרה רק פעם אחת, ואני לא מכיר אותו, אולי הוא אמר לי את שמו, אבל הייתי מסטול מידי ולא קלטתי." ענה בקול יציב.
"מתי? איך פגשת אותו?"
"זה קרה כשרק נפגשנו, לפני שהתחלנו ל... להזדיין, הייתי נורא חרמן כי אתה לא... זה לא תירוץ, אבל הייתי ממש חרמן. נכנסתי לצ'אט של אטרף ושאלתי מי חרמן... אחרי שעה בצ'אט מצאתי אחד שגר לא רחוק, הוא בא אלי לחדר, עישנו קצת ואחר כך עשינו... לא חשוב, היה סקס וכמו אידיוט שכחתי קונדום. למחרת מחקתי את הפרופיל שלי ומאז לא נכנסתי יותר לאטרף, וגם אחרי שתזרוק אותי אני לא אכנס לשם יותר, נשבע לך שלא."
"אני לא אזרוק אותך דביל אחד, גם אם נדבקת אני לא אזרוק אותך, כל זמן שתרצה אותי אני אתך, אני רק רוצה להבין למה בגדת בי."
"טכנית זו לא הייתה בגידה כי זה קרה לפני שהחלטנו שאנחנו יחד, אני יודע שזה תירוץ עלוב, אבל אין לי משהו יותר טוב." אמר נמרוד בעצב, ונראה כל כך מלא חרטה ובושה עד שליבי יצא אליו, ובכל זאת שמרתי על ארשת פנים קשוחה והמשכתי לקנא ולכעוס.
נמרוד המסכן הביט באומללות בפני האטומות והמשיך לדבר, מנסה להסביר ולהתנצל, "אתה כועס ובצדק מיכאל, אבל זו לא הייתה רק חרמנות פשוטה, זה היה גם פחד, זוכר איך מצאת אותי מנקה את המקרר של הסטודיו ואיך דיברנו? נדלקתי עליך וידעתי שגם אתה עלי ו... טוב, האמת שהתאהבתי בך ממבט ראשון וקיוויתי שגם אני מוצא חן בעיניך ו... ו... זה לא תירוץ, אבל נורא פחדתי שלא יצא מזה כלום... שאתה סתם מפלרטט ושאני אראה אותך כל הזמן ואתה תהיה נחמד ומנומס, אבל זה הכול... אני יודע שזו סיבה ממש אידיוטית ושאני זבל וחרא אבל..." ואז הוא נשבר והתחיל לבכות בכי יבש ומאופק של גבר ובבת אחת קלטתי איזה מטומטם אני, איזה צבוע מתחסד ואכזרי.
קפצתי עליו, חיבקתי אותו, נישקתי, התנצלתי, הבטחתי שמה שלא יהיה אני אוהב אותו, רק אותו, ואני מבין וזה בסדר, ולעולם לא ניפרד ואני תמיד אוהב אותו, ובלי שום קשר למה שיהיה בעתיד אני לעולם לא אשנא אותו ובבקשה שיפסיק לבכות, אין שום צורך בזה כי האהבה שלנו חזקה יותר מכל מה שקרה פעם, והיא גדולה יותר מהשטויות שעשינו בעבר.
"אתה בטח חושב שאני כזה אפס עלוב." הוא אמר אחר כך, אחרי שאהבנו וניחמנו זה את זה ושנינו היינו רגועים יותר.
"ממש לא, אני אוהב אותך ואני מקבל את זה שאתה לא מושלם, טעית ובטח תטעה גם בעתיד, גם אני עושה שטויות וטעויות, ומאחר ואני מבוגר יותר ממך הספקתי לעשות הרבה יותר דברים מטומטמים ממך."
"אם אתה עדיין אוהב אותי אתה בטח לא יותר מידי חכם." התבדח נמרוד, "אבל בטח לא שכבת עם אחרים מאז שנפגשנו." הוסיף, הפעם ברצינות.
פתחתי את הפה כדי להגיד שלא, בטח שלא, מאז שאני איתו אני לא רואה אף אחד אחר ממטר, אבל פתאום קלטתי שזה שקר גס. נכון שמאז שהתאהבתי בו כל גבר אחר שהזדיינתי איתו היה חסר ממשות בעיני ושכחתי אותו מרגע שסגרתי מאחורי את הדלת, ואפילו הלקוחות שכן חיבבתי לא קיבלו ממני יותר מיחס טכני קר וחסר רגש - חלקם גם חשו בכך ונפגעו, ואפילו התלוננו, אבל לא יכולתי אחרת - הרי שטכנית בגדתי בו עשרות פעמים, ובניגוד אליו עשיתי את זה בראש צלול ובעבור בצע כסף, מה שלא מפריע לי לקנא עד מוות באותו אלמוני שנגע בו. למעשה חשתי קנאה גם בגברים שהיו איתו עוד לפני שנפגשנו, יודע שאין לי זכות ובכל זאת...
כיום אני מבין שזה היה הרגע המתאים להתוודות ולגלות לו את האמת ולרגע כמעט שעשיתי את זה, אבל היססתי יותר מידי ובסופו של דבר לא אמרתי כלום, דוחה את העניין לחודש הבא, אחרי בדיקת הדם הבאה של נמרוד.
