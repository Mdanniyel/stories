---
id: 18553
title: "בחורף הזה"
author: "רונה"
author_id: 674
date: "2014-12-29"
category: "אהבת נשים"
tags: ['סיפור אהבה']
prev_chapter_id: 18544
next_chapter_id: 18619
original_url: "http://gogay.co.il/story.php?id=18553"
---

# בחורף הזה

את הגעת אליי בישורת האחרונה של הסתיו, לא ראיתי אותך בכלל עד שהרמת אליי עיניים וחיוך עם גומה מטושטשת שמזכירה קצת את שלי. מאז הסתיו את שומרת רק לי את החיוך הסודי שלך, אף אחד לא מבחין בו, אפילו שאת מתפוצצת מצחוק או מחייכת רגיל לכולם זה לא אותו דבר.
 בחורף הזה רקדתי איתך כמו שיכורה מאהבה ובכלל לא ידעתי שאשתכר. בחורף הזה שהוא קר וחודר לעצמות אין כמעט גשם, יש המון שמש וקשתות צבעוניות שמזכירות לי אותך, מזכירות לי שאמרת שתיתני לי כל צבע שאבקש.
 בחורף הזה לא ביקשתי כמעט כלום כי למה צריך לבקש כשאת כאן.
 בחורף הזה נגעתי בך כשבכלל לא התכוונתי לגעת כי פתאום הסכמת להתקלף ואמרת שאיתי את בכלל לא מרגישה ערומה.
 בחורף הזה הצלחתי לנשום אוויר אחר איתך, צלול קריר, נעים כזה שחודר לתאים הקטנים של המוח וגורם לי פתאום לחשוב.
 בחורף הזה את מדברת איתי המון ומהר כי ככה את, מדברת בלי הפסקה, ואני אוהבת לתפוס את המילים שלך מהר כמו ילדה שתופסת מליונתלאפים בועות סבון.
 ואת מצחיקה אותי בלי שתתכווני, אבל לא ממש אכפת לך, העיקר שיש לי חיוך מטופש ששמור רק לך.
 בחורף הזה אני נוגעת בפנייך בעיניים עצומות, כי ככה מציירים אהבה, ואותך כל כך כיף לי לצייר.
 החורף הזה שמור רק לך עם הטיפות הקטנות של הגשם שמטפטפות כמו האצבעות שלך על הגוף שלי.עם הברקים והרעמים שמזכירים לי שהצלחת לחשמל את כולי מקצה לקצה, עם קור מקפיא שרומז לי שאכנס מתחת לשמיכה חמה כמו החיבוק הארוך שלך שלא ניגמר.החורף הזה שמור לך, לאישה מושלמת שהצליחה להמיס בי קור של שנים.בחורף הזה  הפסקתי לנשום כי המחשבה שתלכי ממני נתקעה לי בקנה הנשימה וגרמה לי כמעט להיחנק.בחורף הזה שום מטריה לא תוכל להגן מהדמעות שלי שיפלו כמו שיטפון ויגרמו להצפה כי בחורף הזה הלכת ממני.בחורף הזה אני מתפללת שיגיע כבר הקיץ.
