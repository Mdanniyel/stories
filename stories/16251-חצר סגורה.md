---
id: 16251
title: "חצר סגורה"
author: "כבדי"
author_id: 1063
date: "2011-01-23"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=16251"
---

# חצר סגורה

זמן רב אני כלואה בחצר הסגורה. אתי יש בובה זהובת שיער, נעל אדומה ומברשת רכה.

את הבובה, קראתי לה נעמה, נשאתי על הכתפיים. הנעל התדמיינה לכדי מכונית, יותר נוח עכשיו בתוכה. רגלי השנייה התחפרה באדמה, נשתלה ונעלמה. נוסעים לטייל בגן החיות.

"את רואה נעמאמי? הנמלה סוחבת אוכל." אני מרימה את העיניים והן פוגשות בעיניה התפורות של נעמה. ראיתי בחיוכה את אהבתה אליי והורדתי אותה לחיקי, ליטפתי ונישקתי את ראשה. אני אמאבא טובה. טובה. לא כמוהם.

נעמה ואני נטייל בין עשבי החצר, נמצא חיות חדשות ומרתקות: חיפושית זבל, עכביש ושלשול. "שלשול זה מצחיק", נעמה תתחיל לצחוק ואני בעקבותיה. אנחנו מתגלגלות יחד בדשא החום שאבא שכח להשקות, ובסוף נרגעות. ראשי שתינו מלאים עלים ועשבים ואני תופסת את המברשת הורודה שאמא קנתה לי ומברישה את השערות של נעמותק. היא ילדה טובה כל כך, רגועה, שקטה. לא כמוני.

ראיתי אותם מקודם, לפני שביקשו ממני לצאת החוצה. הם עמדו אחד מול השני, הצעקות הכאיבו לי באוזניים, אבל נעמקסימה סתמה אותן וחיבקה אותי חזק-חזק. לפעמים היא גם חברה טובה, שומרת עליי ומקשיבה. עכשיו אנחנו מקשיבות ביחד לשקט. כבר החשיך. אני תופסת את נעמה ביד ואנחנו הולכות לבדוק אם כבר אפשר להיכנס הביתה. 

אני לא רואה אותם. אני דופקת על החלון, אבל הם לא באים. נעמה נשכבה על הדשא והכינה את בטנה לראשי, שאנוח עליה. אני מחנה את הנעל בצד ומברישה את שיניי והולכת לישון. 

מחר הם בטוח יפתחו.
