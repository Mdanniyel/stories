---
id: 15548
title: "סאגת אהבה מזרחית"
author: "היהודי"
author_id: 1519
date: "2009-06-21"
category: "שירת גברים"
tags: ['שירת גברים']
prev_chapter_id: None
next_chapter_id: None
original_url: "http://gogay.co.il/story.php?id=15548"
---

# סאגת אהבה מזרחית

**(א)**
בהינף היד
בהנפה אחת דקה
אני אעיף צלחת
משורש העצבים שלי
ואל מרגלותיך
בליווי צרחה
ועצימת העין

ואתה סטירה
ואני דמעה
ועוד צרחה
עוד וריד צוואר פועם
ועוד אחד במצח

ואני שתיקה
עכשיו אתה - דמעה
וטריקת הדלת

עוד תתגעגע לשברי הצלחות
ואני לנחיתת ידך המצלצלת

כמו גלי הים
כמו הציפורים בבוקר
בקבוק של בירה וסיגריה
קפה שחור קטן
וזוהר ואהובה
תיפוף דק של ציפורן
על שולחן הפלסטיק בגינה
תתגעגע


**(ב)**
כשתחזור
שולחן עמוס לבן מלך
ועיניים נוצצות בצחוק
חמוד תחזור ומתחתל
היישר לכף ידי המלטפת
אני אכבס ואבשל
ואפרנס
אני אצחיק ואזיין
ואקבל
נסיך אתה
ואני מלך


**(ג)**
רציתי להיות לך הים
את הירח לתת לך
ואת נצנוץ הכוכבים על פני המים

שפתיי 
משותקות פתחו לך הדלת
ועצלותי ועייפות הלב

עיניי
שתקו לך ללכת
ידיי נגבו את שולחן המטבח
עצבניות ובמפגיע

והלכת
הלכת...


**(ד)**
כמה אוכל לא בישלתי לך
כמה אוכל
בקבוקים של אקונומיקה
שלא שפכתי
שלא יבריקו הרצפה
לכבודך...

והלכת
עשרות סירים אפשריים מאחוריך
וכוסות עם עראק
מאפרות שאחרי הארוחה
ויום שבת אחרי הצהריים

מיטה קינג סייז
ושמיכת קטיפה
והכריות בכחול וירוק
ורקמות זהב

ואיך הלכת...
קינג סייז
של תענוגות בשרים
שני חתולים שחורים 
שהיינו
שני חתולים שחורים
בסמיכת קטיפה
וברקמות הזהב


**(ה)**
שתחזור
אמן
אלוהים רחם עליי
ושיחזור
מאה פעם התיקון הכללי
ועוד מאה
ושירת הים
ומעשים טובים
ואין מעשים רעים
ואחד בלב 
ואותו האחד בפה
ונתינה
והודייה

רחם עליי
אלוהים
רחם עליי

שלושים שנה
רחם עליי ושיחזור

לא אגנוב ולא אשקר
לא אנאף ולא אאנפף

אלוהים


**(ו)**
בצעדי חתול ותעתוע
ארד לשפת הים והגלים
גמיש ומתנועע
ועור הזהב שלי והדגים

החול כמו נייר זכוכית
והמים מנקים עד דק
טהור אני עולה וצף
על פני המלח
טהור
מדויק

חוזר לחוף בצעדי חתול
גמיש, שחור ומאופק

רציתי להגיד שכמו השמש
השוקעת

אבל אתה כמו כתם זפת
עקשני
דבוק על פני דפנות הלב
שלי


**(ז)**
חלל בלב שלי
עכשיו 
חלל
כמו הרעב המתדפק 
על דפנות הבטן

עברו חודשים
ואני לא ספרתי
שעות הצטברו לימים
ועברו חודשים

והלב שלי
כמו בטן רעבה וחלולה
מתדפק ומתנקה
מתדפק ומצפה
ימים אחרים


**(ח)**
כמו הבריזה מהים
אני חוזר לבית
מוריד הטבעת השחורה
והכבדה

חולץ המגפיים
ומאבזם החגורה
ומתפשט

בתחתוני הבוקסר הצמודים
אני הולך גמיש

קפה שחור חזק
ו"צלצולי פעמוני"ם

ים
ים של דמעות בשתיי העיניים
וזוג הכפכפים

ודלי המים
והסמרטוטים
והרסס נגב
והז'אבל סמיך מלבין
ואני
רוחץ ומקרצף
מלבין ומחטא
ומנער ומקפל
ומנגב
ברזים פתוחים
מציף הכול במים.
