---
id: 20085
title: "חיובי - פרק כט'"
author: "אודיגו"
author_id: 1734
date: "2016-11-28"
category: "אהבת גברים"
tags: ['אהבה וזוגיות']
prev_chapter_id: 20074
next_chapter_id: None
original_url: "http://gogay.co.il/story.php?id=20085"
---

# חיובי - פרק כט'

המון דברים קרו מאז אתמול -  אחד יותר גרוע מהשני. ממש לא מתחשק לי לפרט, אני נשמע מעורר רחמים, אפילו פתטי. קודם כל קר לי, אני מקורר, הגוף כואב ואני לבד, זה כבר מספיק. לא ישנתי טוב הלילה, זה קורה לי לפעמים, בעיקר בגלל סיוטים. מעניין אם גם לאחרים זה קורה? יש תקופות נהדרות, נטולות סיוטים, ויש איומות שממש לא מתחשק לי ללכת למיטה.אני אתחיל בדבר הכי לא נעים ואמשיך משם – התברר לי למה נוני לא יצא אתמול עם החברים כמו שתכנן. הוא גילה שהם הזמינו בחורה אחת שרצו להכיר לו, והחליט לוותר על התענוג ולחזור הביתה מוקדם ובגלל זה כל האירוע בוטל.מה בדיוק קרה לו הבוקר בעבודה אני לא יודע, קיבלתי תיאור חפוז מדורון שממשיך לעדכן אותי אם אני רוצה או לא. גם הוא לא היה בדיוק במקום, והכל זה עדות שמיעה מיד שלישית בערך.מסתבר שהיום בבוקר החבר שהזמין את נוני לפגוש את בת דודתו, אני חושב, או אולי חברה טובה של בת דודתו? בכל אופן הוא רצה לשדך לנוני מישהי נחמדה, וכנראה שנפגע מהסירוב שלו והקניט אותו, כאילו בצחוק, על ההתחמקות שלו מבנות, ושאל אם יש לו משהו לספר לחבר`ה.נוני - כמו טיפש - הוא כזה ילד. קפץ מיד והתרגז וענה בחריפות. נזרקו הערות כאילו מבודחות, אבל בעצם פוגעות, וככה הוא תקע את עצמו במין מצב כזה שהוא כאילו חייב להם וצריך לפגוש את הבחורה הזו כדי להראות שהוא גבר.הוא גבר. אני יכול לתת לו אישור בשבילם, אבל אני לא נחשב כמובן, מבחינת החיים שלו מחוץ לבית אני בכלל לא קיים. היום, כשיצאתי מהעבודה, הוא הפציע פתאום והזמין אותי לארוחת צהרים במסעדה שגולן עובד בה, ואז הוא סיפר לי מהר שהוא יוצא עם החבר`ה כדי להכיר מישהי, שאני לא אקח ללב כשדורון יספר לי (דורון כבר סיפר לי, אבל לא גיליתי לו), ושהוא מצטער כי הוא יודע שאני אוהב לישון איתו, אבל הלילה זה לא יקרה. "אני מקווה שאתה לא בונה על לישון איתה בערב הראשון?" התלוצצתי."לא טמבל, אבל בטח נשתה המון. אני אשאר לישון אצל חבר, אתה הרי שונא שאני בא שיכור.""כן, נכון, אני לא אוהב שיכורים. עדיף שתישאר אצל החבר הזה, תשתדל לא להקיא מהפורנו שתראה אצלו." אנחנו מזעיפים פנים זה אל זה ואז גולן מסתער עלינו, כולו חיוכים, שמח מאוד לראות אותי שוב, מאושר לראות את נוני, מתפעל איזה חמודים אנחנו יחד.אנחנו מחייכים אליו כמו שתי פולניות מתורגלות היטב, ומשתדלים להראות חמודים. אחר כך נוני חייב ללכת ומשאיר אותי לבד. גולן מתיישב מולי, מלטף לי את הראש ואומר שיהיה טוב ושנדבר על זה מחר בקבוצה. כדי להסיח את דעתו אני מספר לו על העוזר החדש שלי – שמו דולב והוא הדבר הכי מתוק ויפה שראיתי בימי חיי. דתי סרוג, מתוק וביישן ויפה מאוד, לדעתי בכל אופן. שער שחור קצר ועיניים כחולות נהדרות. ילד כזה. אין לי מושג אם הוא כן או לא, קרוב לוודאי שלא. מקווה מאוד בשבילו שלא. נכון לעכשיו הוא צמוד אלי, עוזר לי עם הארגזים והקופסאות ולמרות שהוא בחור רזה הוא מתאמץ לעזור לי גם עם המשימה החדשה שהטילו עלי - להכין הכל לקראת הצביעה מחר.בעלי הבית החליטו לצבוע את הקירות ולשים לינוליאום חדש. כבר כמה ימים שאני גורר פחי אשפה מלאים זבל עתיק למכולה בחוץ, ומזיז חפצים מפה לשם. כל הזמן אני יוצא ונכנס, יוצא ונכנס, ובסוף התקררתי מכל הריצות הללו בגשם. בלילה הלכתי לישון מוקדם יחסית, ושנייה לפני שנרדמתי החלטתי שמחר, על הבוקר, אני מתנפל על הבית שנראה כמו דיר חזירים ומקרצף אותו.אני מקווה שהבחורה ההיא תשנא אותו והוא אותה, מקווה שהחברים שלו יעזבו אותו בשקט ולא יגזימו עם השתייה, מקווה שדולב לא הומו, ומאחל לעצמי לישון טוב ושלא יהיו לי חלומות רעים יותר. ** *****לצערי אני חייב לספר שנוני שותה כשהוא לחוץ. לדעתי שתיית אלכוהול רק מחמירה את המצב וכשהוא רגוע הוא מסכים איתי אבל כשהוא במצוקה הוא חוזר לנחמה הזו של שכרות. הקוראים שלי בטח ירימו גבה תמהה וישאלו מה הבעיה שלו? הוא צעיר, בריא, יפה, עובד בעבודה טובה, ואם לא די בכך יש לו בן זוג שאוהב אותו. לא מעט היו מסכימים להתחלף איתו מיד, אבל מסתבר שדווקא הזוגיות שלנו היא הסיבה לכך שהוא נלחץ ושותה. עד שהכיר אותי הוא סיפר לעצמו שהוא ביסקסואל וחי באשליה שברגע שיפגוש את הבחורה המתאימה הוא יזנח את הבלי הנעורים הללו של סקס עם גברים, ויתחיל להיות גבר רציני - בעל לאישה, אב לילדים וכן הלאה.הוריו מצפים לכך ממנו, כל משפחתו מצפה לכך, והכי גרוע - גם הוא מצפה לכך מעצמו, ומאחר ולמרות מאמציו זה לא קורה, והוא ממשיך לרצות אותי ולא בחורות, הוא משכיח את יגונו בשתייה. אני לא אוהב את המצב הזה, אבל מבין ופשוט ממתין לו שיתבגר ויקלוט מי הוא באמת. גם לי לקח זמן להשלים שאני כזה, וזה לא קרה בבת אחת. רק אחרי שהתגייסתי ויצאתי מהבית הרשיתי לעצמי לממש למעשה את החלומות והפנטזיות שלי ולעשות סקס עם גברים, אבל אחזתי בתיאוריה המופרכת שגם אם אני מעוניין בסקס עם גברים הרי שאין מצב שאתאהב בגבר, וניסיתי להתאהב באישה.בן זוגי באותה תקופה סבל מאוד מהגישה שלי ועד היום יש לי רגשות אשמה בגללו. כנראה שהפעם תורי לסבול. לוקח זמן להשלים עם נטייה חד מינית וככל שהחינוך שלך שמרני יותר זה לוקח יותר זמן - אין טעם להאיץ את התהליך הזה שעובר אחרת על כל אחד.רעש המפתח המקשקש במנעול העיר אותי. נכון, רעש כזה לא היה אמור להעיר אותי, כמה רעש מקים מפתח סובב במנעול? לא רציני, נכון? אבל הרעש הזה נמשך ונמשך, ולווה גם בבעיטות בדלת ובסוף התעוררתי. קמתי, קצת מנומנם, ודשדשתי החוצה, ושם גיליתי את נוני, שיכור כלוט, מנסה לפתוח את הדלת שבכלל לא הייתה נעולה (שכחתי לנעול) במפתח הלא נכון. הוא בקושי עמד על הרגליים והסריח מתערובת לא מלבבת של וודקה ובירה. אני שונא לראות אותו שיכור. הוא נראה כמו נוני, אבל מריח ומתנהג כמו זר. זה מפחיד אותי.אני לא רגיל לשיכורים. במשפחה שלי הנשים לא שותות כלל, וגם הגברים שותים מעט מאוד. השינוי שעוברים בני אדם כשהם מתמסטלים או משתכרים נראה לי תמיד מפחיד ומשפיל, ולראות ככה בן אדם שאתה אוהב זו חוויה נוראית בשבילי.ניסיתי להסביר לו את זה המון פעמים, אבל הוא לא קולט. גם אביו ואחיו שותים לא פעם, והוא לא מתרגש מכל הקטע הזה כמוני. לקחתי אותו לספה בחדר האורחים, זרקתי עליו שמיכה וחזרתי לחדר השינה שלנו. הוא ישן כמה שעות טובות בעוד אני מנמנם בחוסר שקט, ניגש מידי פעם לראות מה קורה איתו.לא הייתי רגוע - ידוע ששיכורים עלולים להקיא תוך כדי שינה ולשאוף את הקיא של עצמם, דבר שעלול לגרום לחנק או לדלקת ריאות. לפנות בוקר נרדמתי ממש עמוק, והתעוררתי רק בשבע כשהוא לצידי - ערום ונקי ואפילו מגולח."הייתי זוועתי?" שאל בהבעת חרטה."לא, סתם לא יציב על הרגלים. ניסית לפתוח את הבית עם המפתח של המחסן.""באמת? לא זוכר. סליחה שהערתי אותך.""זה בסדר, לא נורא. למה לא נשארת לישון שם?""כי הם חשבו שזה יהיה נורא מצחיק להסתלבט על סרט פורנוגרפי של הומואים, אני חשבתי שזה רעיון מחורבן והסתלקתי. אל תדאג, הגעתי במונית ולא הקאתי על המושב.""מתחשב מאוד מצדך, ואיך הייתה הפגישה שלך?""מאוד נחמדה, אכלנו טורטיות בגרג. היא בחורה מקסימה, לומדת ספרות עברית באוניברסיטה. כמובן שהיא קלטה אחרי שלוש דקות שאני הומו, וכשנתתי לה נשיקת פרידה היא גם אמרה לי את זה והבטיחה לא לגלות. היא גם הציעה לשדך לי את החבר הכי טוב שלה. מותק של בחורה.""יופי, אתה רעב? כואב לך הראש?""לא רעב, רק עייף, אכפת לך אם אני אשאר לישון כאן? זה יפריע לך?""לא. אני הולך לעשות קניות. תישן."הוא ישן עד הצהרים בעוד אני מכבס, מנקה ואפילו מכין תפוחי אדמה אפויים בשמנת - קיבלתי מתכון קל מאוד מאחת הבנות בגרפיקה. אחר כך הלכתי לפגישה של הקבוצת תמיכה וסיפרתי להם מה קרה היום. ניסיתי לצחוק על זה שככה התחיל אצלי יום שישי שנפל ב- 13 לחודש, אבל הם לא חשבו שזה מצחיק.יכול להיות שיש בזה משהו.כשחזרתי הוא כבר לא היה בבית – השאיר לי פתק שהוא קפץ להורים ויחזור מאוחר.הלכתי לנוח וכשקמתי אחי התקשר והנחית עלי פקודה - להתייצב אצל ההורים בשעה שש וחצי לארוחת ערב. "ואם לא בא לי?" התחצפתי.פיני נאנח וביקש שאפסיק להיות שמוק. "דודו עם האישה והילדים נסעו לצימר ברמת הגולן, ואני חייב להיות אצל ההורים של האישה. אני לא רוצה שהם יישארו לבד ביום שישי בלילה. קח את הילד הזה של השכנים, הרזה הזה שאין לו אבא, ותיסע אליהם. תעשה להם קצת נחת, זה לא יהרוג אותך.""בסדר," אמרתי, "כשאתה צודק אתה צודק."יש עוד כמה שעות עד שהיום הזה יסתיים, עכשיו אני הולך להורי לעשות להם נחת ולוקח איתי את יובל. נקווה שאני אגיע בשלום ליום שבת.הביקור אצל ההורים דווקא היה מוצלח מאוד. הרעיון לקחת איתי את יובל היה הברקה נהדרת ואני חייב לתת עליה את הקרדיט לפיני. אני ופיני לא ממש מסתדרים ולא פעם אמרתי לו דברים מעליבים כמו - אתה החוליה החסרה בקשר שבין הקוף לאדם המודרני - ועוד חוכמות מסוג זה, והפגנתי בוז לכל היבט של אישיותו, אבל בזמן האחרון הוא התבגר והתרכך קצת, ואפילו הצליח לרמוז לי דרך דודו - ילד הסנדוויץ במשפחתנו והמתווך הטבעי בין שנינו - שהוא מתנצל על הריב שהיה לנו ביום העצמאות.הריב קרה כשבאתי לאכול אצלם על האש והערתי בתום לב שבנו הבכור מזכיר לי את עצמי בגילו. התכוונתי לכך שהוא ילד שקט, שמנמן ואוהב לקרוא, אבל פיני צעק עלי שהבן שלו לא הומו. ובתגובה פשוט קמתי והלכתי.טוב, אני מודה, נעלבתי מאוד. הילד רק בן תשע ואף אחד, כולל הוא עצמו, לא יודע אם הוא כן או לא, אבל גם אם כן, אני בטח לא הבן אדם להגיד לו דבר כזה. בכל זאת, ולמרות הכל, אנחנו אחים. גנים והיסטוריה משותפת קושרים אותנו בקשר עתיק, שלא לדבר על הורים משותפים שלא נעשים צעירים או בריאים יותר עם הזמן.הורי כרכרו סביב יובל שפרח כולו נוכח תשומת הלב, השניצלים תוצרת בית, והמחמאות, ושפע קסם אישי ונימוסים מפתיעים. הוא אפילו לקח עוד מנה מעוגת תפוחי העץ של אימא שכילד מצאתי תמיד חמוצה מידי, אם כי כיום אני חושב שהיא בעצם מצוינת. הורי נראו מאושרים לראות אותי ולא הפסיקו להגיד שאני נראה נהדר ובכושר. האמת, הם נשמעו מופתעים קצת, כאילו ציפו לראות אותי חולה, חיוור וכחוש, ולא עוד אלא שציינו שחבל שנוני לא יכול להגיע, וטרחו למסור לו שוב ושוב ד"ש חם. אני לא זוכר אותם נחמדים כל כך כשהייתי צעיר. יכול להיות שהנכדים והשנים שחלפו ריככו אותם? הרגשתי פתאום נעים אצלם, אהוב ורצוי ושייך – חבל שזה קרה עשרים שנה מאוחר מידי, אבל מוטב מאוחר מאשר בכלל לא. בדרך חזרה ניהלתי שיחה מעמיקה עם יובל. "למה הם אמרו שעשית מצווה שהבאת אותי?" שאל יובל."לא יודע, אולי כי הם מאוד נהנו ממך? התנהגת נהדר, אני ממש גאה בך.""לא, הם לא התכוונו לזה, הם התכוונו שזה שאתה שומר עלי זו מצווה." אמר יובל, "ושמעתי גם אנשים אחרים אומרים את זה.""טוב, אנשים טיפשים ולא מבינים. מי שבאמת עושה את המצווה זה אתה שנותן לי להשגיח עליך וככה אני יכול להרגיש קצת כמו אבא."יובל צחק ואמר שאני לא נראה כמו אבא של אף אחד. אין לי כרס וקרחת, אני לא מעשן ואני לא רגזן."אה, כן, נכון. טוב אז אח בוגר. בסדר?""בסדר, עכשיו תוריד אותי פה. במתנ"ס יש סרטי אימה לכבוד זה שהיום יום שישי השלוש עשרה בחודש." אני מודה שלא התלהבתי כל כך מהרעיון הזה. כבר היה חושך וקר וגשם. למה ילד בגילו צריך לראות סרטי אימה? אבל יובל התעקש ואמר שכולם הולכים, ושאני אפסיק להיות חננה, ורק אחרי תחנונים ואיומים הסכים לקחת ממני את המטריה שהוא בטח יאבד.הסכמנו שהוא חוזר עד שתיים בלילה ושאם הוא נתקע בלי הסעה הביתה הוא מתקשר ולא תופס חס וחלילה טרמפים, ונסעתי הביתה. נוני היה בבית, יושב מול הטלוויזיה וצופה בסרט על חייה של סילביה פלאת` - המשוררת הנודעת שהתאבדה בשנות השישים עקב דיכאון. הסרט נגע מאוד לליבו, אבל כשהוא התחיל לספר לי את העלילה הוא גילה לפליאתו שאני יודע מי זו, ושאפילו ניסיתי לקרוא את היומנים שלה שיצאו לאור בעברית לפני חודשים מספר. התייאשתי אחרי כמה פרקים כי הם מעיקים וקשקשניים אפילו יותר מהבלוג שלי. "איזה חכם אתה יורם, הכל אתה יודע." אמר בקול עגמומי משהו."אני לא כזה חכם, לא קראתי את השירים שלה." ניסיתי להחזיר אותו למציאות, "אני לא מסתדר עם שירים, אבל אני קורא הרבה מאמרים וביוגרפיות וזוכר פה ושם מה קראתי.""ואני, עד שראיתי את הסרט, לא ידעתי בכלל שהייתה אחת כזו." הודה נוני בתום לב,"תגיד, יש משהו לאכול?" בדק את הקופסאות שאימא העמיסה עלי כשיצאנו."יש שניצלים, צ`יפס ולביבות כרובית. אתה רעב, אבל חזרת מההורים שלך?""כן, אבל לא אכלתי שם כלום."החלפנו מבט, בדרך כלל הוא חוזר משם מפוצץ מאוכל שאימא שלו דוחסת בו בלי רחמים. "מה קרה?""כל האחיות והגיסים שלי היו, ולכל אחד היה מה להגיד. הסתלקתי עוד לפני המנה הראשונה, הם כאלה פרימיטיביים וכל כך סתומים. מעכשיו אני בא לבקר את הורי רק באמצע השבוע."הוא היה נורא מסכן והרגיש דפוק ומקופח, וכל מה שהיה לי לתת לו בתור נחמה היו שניצלים פולניים וצ`יפס תוצרת בית. להפתעתי הוא זלל בכל פה, אמר שזה יותר טוב ממאמה עוף, ושהוא מת על לביבות כרובית אשכנזיות.תוך כדי אכילה המשיכה סילביה האומללה לנהל את חייה על המסך, עד הגיעה לשיא הטראגי - ההתאבדות. "הנה, עכשיו היא תפתח את הגז ותתאבד." הערתי למרבה פליאתו של נוני שלא ידע שהיא התאבדה בגז, והשתומם איך ידעתי את זה, ואיך ידעתי על הילדים שלה, ועל העובדה שבעלה שבגד בה מת שלושים שנה אחריה ואת כל שאר הפרטים על חייה שנידונו ונטחנו עד דק בכל מיני ספרים, מאמרים ואתרים."הכל אתה יודע." העיר נוגות, "כל דבר שאני רוצה לספר לך אתה כבר יודע מקודם. אתה כזה חכם, אני לא מבין מה אתה עושה עם טיפש כמוני. איך אתה סובל אותי בכלל?""זה באמת קשה, אבל אני עושה מאמץ ומצליח איכשהו." אמרתי, ספק בצחוק ספק בפיזור נפש. לא ממש התייחסתי להערה שלו, אני כבר די רגיל לזה שאני מין אנציקלופדיה מהלכת של פרטי טריוויה חסרי ערך שתקועים במוחי ותופסים מקום יקר ערך שהיה אמור להתפנות לזכירת שמות ליגות כדור רגל וסוגים של בתי אופנה וטרנדים חמים – הרי לא לחינם אבחן אותי יובל כחננה.מסתבר שלא קראתי טוב את המפה. נוני היה במצב רוח נסער וטראגי מאוד, ולפתע מצאתי את עצמי בתוך סופת האשמות שלא הבנתי מאין ולמה נחתה עלי פתאום.הסתבר לי שאני בן אדם שמאוד מאוד קשה לחיות איתו, שאני קר ולא יודע להפגין אהבה, שהוא מרגיש מוזנח ובודד ולא אהוב, שקשה לו איתי, שהוא אומלל מאוד, ושאף אחד לא מבין אותו."אבל אני אוהב אותך." מחיתי, אני מאוד מאוד אוהב אותך. ואני לגמרי מבין אותך, למה אתה חושב שלא?""יצאתי לדייט עם בחורה וחזרתי שיכור ולא אמרת כלום." התנפל עלי אביר לבבי, "ואני יודע שאם אני אצא הערב למועדון לרקוד אתה לא תנסה אפילו לשכנע אותי להישאר בבית." התנבא בזעם (ובצדק). "לא אכפת לך מה אני עושה, ועם מי. כל זמן שאני חוזר כמה פעמים בשבוע הביתה לזיין אותך ומקפיד על גומי הכל בסדר מבחינתך. בכלל לא מזיז לך איפה אני ומה עשיתי ועם מי עשיתי את זה?"נו, מה תגידו על זה?"אני יכול לדבר שעות בטלפון ואתה אפילו לא שואל עם מי דיברתי. אתה אף פעם לא מסתכל בהיסטוריה של המחשב שלי." המשיך נוני ברשימת התלונות שלו וכמעט שבכה מעגמת נפש, "אפילו יובל מתעניין בי יותר. אתה לא רואה אותי ממטר. אתה בכלל לא סופר אותי.""זה לא נכון. אתה מעדיף שאני אציק ואבלוש ואקנא ואחקור אותך כל הזמן?" התפרצתי."כן. הכל יותר טוב מהאדישות הזו.""אני לא אדיש, אני בכלל לא אדיש, והסברתי לך מאה פעם ש...""אל תצעק עלי. תמיד אתה צועק עלי!" צרח נוני במלוא קולו, "ודי כבר עם התיאוריות שלך, נמאס לי כבר מהן." שאג בזעם והתנפל עלי.טוב, כבר הייתי די מחומם עליו בגלל ההתנפלות הלא צודקת הזו, והוא נתן לי מכה ממש כואבת בכתף ו... גם אני בן אדם, אני לא קדוש. נכנסתי בו בכל הכוח ודי מהר היינו ערומים על המיטה. באמצע אורון דפק בדלת ושאל אם נוני רוצה ללכת איתם, אבל הוא צרח עליהם להסתלק לו מהחיים.שמענו אותם צוחקים עלינו כשהם עשו כדבריו הסתלקו, אבל לא נתנו לזה להפריע לנו. המשכנו להתפרע עד שנפלנו שפוכים, מזיעים, ומאוד מאוד עייפים, ונרדמנו בלי שהצלחנו אפילו לאזור כוח ולהתקלח.בזמן שעשיתי לו את כל הדברים שעשיתי הכל נראה מאוד טבעי ולעניין. הוא נהנה כמוני ואולי יותר, אבל כשאני נזכר כעת במה שביצעתי בו אני די מתחלחל. זה קטע מוזר, אני לא בטוח שאני אוהב את המשיכה שלו לעסק הזה. אני צריך לכתוב פוסט מיוחד ולנסות להסביר את זה – אולי הערב.מה שעוד מוזר זה שלא הספקתי להגיד לו אפילו פעם אחת שאני כן אוהב אותו. הנה אני אומר את זה עכשיו – אני אוהב ומבין אותו. מבין למה הוא צריך את ההשתוללות הזו, ולמה זה קורה תמיד אחרי שהוא חוזר מהוריו, ולמה הוא ישמח אם אני אחטוף מידי פעם התקף קנאה רעשני. אני מבין הכל, מבין טוב מידי, ולמרות זאת אני אוהב אותו, למה הוא לא מבין את זה?** **
