---
id: 17818
title: "בלי סודות - פרק טז'"
author: "הנדל"
author_id: 1549
date: "2014-04-14"
category: "אהבת גברים"
tags: ['איידס']
prev_chapter_id: 17817
next_chapter_id: 17819
original_url: "http://gogay.co.il/story.php?id=17818"
---

# בלי סודות - פרק טז'

ביום האחרון לפני נסיעתו של מנדי התקיימה פגישה של קבוצת התמיכה ואז סיפרנו להם שהוא נוסע.
התפתח ויכוח סוער על יתרונות וחסרונות הגראס שהסתעף לויכוחון קצר אך לוהט על יתרונות וחסרונות הסמים הקלים על פני האלכוהול. בסופו של דבר דימה היה חייב להרים את קולו ולהלום באגרוף כבד על השולחן כדי להשתיק את המתווכחים. הוא הודיע בקול תקיף שכולנו גם קצת צודקים, ובעיקר הרבה טועים, ושכל אדם מגיב אחרת והעיקר לשמור על המידה הנכונה ולא להפריז. כל אחד צריך לקבוע לעצמו לבד מה הגבול הפרטי שלו וכדאי תמיד להמעיט ולא להוסיף וסוף לויכוח!
לפני שנפרדנו כולם לחצו את ידיו של מנדי שהיה שתקן וחיוור מהרגיל, ודימה מעך אותו אליו בחיבוק גדול והבטיח לו שמקומו בקבוצה שמור לו עד שישוב.
חזרנו הביתה ולצערי הלילה האחרון שלנו יחד החל במריבה מכוערת ומדכאת. שאלתי אותו בתום לב אם הוא ארז הכול ולא שכח גם את כלי הגילוח ומברשת השיניים שלו והוא התפרץ פתאום וצעק שאני מנסה להיפטר ממנו, ולמה אני לא אומר לו שהוא פשוט נמאס עלי ודי במקום לזרוק אותו לחור הזה בסוף העולם?
"זה לא חור." כעסתי, "זה מוסד יקר מאוד ועלה לנו המון כסף והרבה מאמצים להכניס אותך לשם. לפחות תגיד תודה ותפסיק להתנהג כמו ילד מפונק."
זה לא היה הדבר המתאים להגיד ברגע הזה. מנדי השתולל מכעס, האשים אותי ואת אביו שאנחנו עושים יד אחת כדי להיפטר ממנו, ונשא נאום מריר מאוד על איך כולם מתעלמים ממנו ורוצים לסלק אותו מהחיים שלהם.
"לך יש את המטבח החדש שלך ואת הפיצרייה שלך, ולאבא יש אישה חדשה, ואימא אפילו לא טרחה לבוא לבקר אותי למרות שאני מרגיש כל כך רע וכמעט מתתי. לאף אחד לא אכפת ממני." התבכיין.
"אמנון!" איבדתי את סבלנותי - הייתי עייף וחרמן ומאוכזב כי קיוויתי שליל הפרידה שלנו יהיה קצת יותר רומנטי – "אף אחד לא רוצה לסלק אותך, אבל אתה כבר לא ילד, הגיע הזמן שתבין שלכל אחד מאיתנו יש חיים משלו לחיות, אפילו אבא שלך מנסה להתקדם בחיים, רק אתה תקוע עם שטויות של גיל ההתבגרות ומסרב לצאת מהן. אימא שלך העדיפה להשקיע כסף בגמילה שלך מאשר בכרטיס טיסה לארץ, הרי בין כה כשהיא מבקרת אותך אתה מתעקש לדבר איתה רק עברית ולהציק לה למה היא עזבה אותך כשהיית בן שש עשרה. כמה זמן תשתמש בתירוצים האלו כדי להמשיך לחיות כמו בטלן, לעשן סמים ולעשות טובה שאתה הולך למכללה. הגיע הזמן שתתחיל להיות אחראי על החיים שלך! נמאס לי כבר מהדיכאונות ומהרחמים העצמיים שלך. אין בהם שום דבר רומנטי. הדיכאון שלך הוא בעיקר משעמם ומעייף, ובמקרה שלך גם יקר מאוד, ולא יזיק," הוספתי בפולנית מדוברת, "שתטרח להגיד מידי פעם תודה להורים שלך שרק אלוהים יודע מאיפה יש להם סבלנות אל הפינוק שלך."
מעולם לא דיברתי אליו בצורה כזו, בכלל לא ידעתי שיש לי מחשבות כאלו עליו, הופתעתי בדיוק כמוהו כשהמילים הללו יצאו מפי, אבל הן יצאו, רעות וכועסות, וגם צודקות, לא לגמרי כמובן, אבל בכל זאת.
פניו האדימו ואחר כך החווירו ודמעות עלו בעיניו. "אתה צודק." אמר בקול חרישי ועצור, "אתה לגמרי צודק עמית. אני משעמם ופתטי ותקוע בגיל ההתבגרות. נמאסתי על כולם, גם על עצמי." וברח החוצה.
רצתי אחריו ומצאתי אותו יושב על המדרכה מול הסופר, באותו מקום שבו התנשקנו בפעם הראשונה. ראשו היה שעון על ברכיו והוא בכה בשקט, מושך באפו כמו ילד.
לקחתי אותו הביתה, הפשטתי אותו, קילחתי אותו ואת עצמי והכנסתי אותו למיטה. שכבנו חבוקים, מכורבלים בשמיכה ושתקנו, מאזינים אחד לנשימותיו של השני.
"אני מצטער." אמרתי אחרי שניסיתי ופסלתי פתיחות רבות, ולבסוף בחרתי בפשוטה ובכנה ביותר, "אני ממש מצטער מנדי. לא ידעתי בעצמי שזה מה שאני הולך להגיד. זה פשוט נפלט לי מהפה. נסחפתי, לא התכוונתי."
"כן התכוונת." הוא אמר, אבל בשקט, בלי כעס. "אתה חושב שאני לא נמאס על עצמי לפעמים? כל הפחדים והדיכאונות האלו? זה כל כך משעמם ומעייף. אני רואה איך כולם מתקדמים בחיים, עושים תכניות, מגשימים אותן, הולכים הלאה, מתרחקים ממני, ורק אני תקוע מול הגופה של נדב ולא מצליח להתקדם הלאה."
"המוות שלו היה בשבילך טראומה קשה, לא רק שאיבדת בן אדם שאהבת מאוד אלא גם התברר לך שהוא רימה אותך וגרם לך נזק. לא פלא שקשה לך להמשיך הלאה. חבל שאז לא הלכת לטיפול נפשי."
"היה קל יותר להדליק ג'וינט ולשכוח מה קרה. נדב לימד אותי איך לברוח מהצרות שלי ובזמנו זה נראה רעיון טוב ונוח מאוד. לא הבנתי שאני לא מסוגל להפסיק עד שיום אחד נתקעתי בלי חומר וחטפתי התקף בהלה. התחלתי לרעוד כאילו אני בקריז ולמזלי מצאתי קצת חומר ישן שאחותי שכחה במגרה שלה ועישנתי אותו ומאז דאגתי לא להיתקע אף פעם בלי חומר, רק ככה אני מצליח לתפקד."
"והאלכוהול? למה אתה משתכר?"
"אני אוהב להיות שיכור, לאבד שליטה. הכול נראה קליל ומצחיק כל כך. זה פשוט כיף ענקי."
"לא בשבילי, אני שונא להיות שיכור." גיליתי לו, "אני מרגיש טיפש ומסורבל ויודע שלמחרת יכאב לי הראש. כמה שאני נעשה מבוגר יותר ככה יותר חשוב לי לא לאבד שליטה ולשמור על ראש צלול."
"אנחנו מאוד שונים זה מזה." סיכם מנדי בעצב.
"כן, מזל. אם גם אתה היית כמוני היינו מתים משעמום."
"ואם אתה היית כמוני..." הוא חשב רגע ואז המשיך, "בטח היינו מתים באיזו תאונת דרכים, או הופכים להיות חסרי בית וקופאים מקור."
"חס וחלילה." נבהלתי, "אני אשמור עליך שלא תיסחף יותר מידי ואתה תשגיח עלי שאני לא אהפוך לוורקוהוליק חסר חיים. אני אוהב אותך מנדי, אתה תבריא ותחזור ויהיה לנו טוב יחד. נכון?"
מנדי נאנח. "לא יודע, הלוואי."
"מנדי, זה תלוי רק בך ובי. אתה אוהב אותי, נכון?"
"כן." אמר מנדי בקול רפה, "ובגלל זה אני חושב שאנחנו צריכים להיפרד עכשיו, לפני שאני נוסע."
"אל תדבר שטויות." התרגזתי, "די כבר."
מנדי הרים את ראשו מהכר, נשען על מרפקו והביט בי בפנים רציניות. הוא נראה יפה וטראגי באור הקלוש שחדר לחדר ואני הייתי כל כך חרמן, וכל כך רציתי לאהוב אותו, אבל כשניסיתי לחבק אותו הוא התחמק. "אני לא מסוגל." לחש, "אני פשוט לא יכול. אני חושב שהכי טוב שניפרד ותמצא לך מישהו שיכול ושיהיה אתך באמת."
"לא רוצה."
"אז לפחות... אני בטח אהיה שם כמה חודשים טובים, אולי אפילו שנה, אני לא רוצה שתחייה ככה כל כך הרבה זמן. אולי תמצא לך מישהו... אתה יודע... מישהו לסקס."
"לא רוצה. לפני שפגשתי אותך מצאתי כל פעם מישהו אחר רק לסקס וככה נדבקתי. לא רוצה לחזור לתקופה הזו יותר, לא רוצה סקס כזה יותר. זה מגעיל."
"אבל כמה זמן תוכל לחכות לי?"
"מאה שנה."
"נו, בחייך, אתה לא רציני עמית."
"בסדר, רק בשבילך, מחיר אחרון, מאתיים שנה, אבל לא חודש אחד יותר."
"אתה כזה דביל." עלה חיוך על פניו, "אי אפשר לדבר אתך ברצינות. אני הולך לישון."
"גם אני." חיבקתי אותו, "מחר נצא מוקדם. לילה טוב מנדי, אני אוהב אותך."
"לילה טוב עמית, גם אני אוהב אותך."
תכננתי, אחרי שהוא יירדם, ללכת חרש למקלחת ולאונן, אבל היה לי כל כך נוח וחמים לצידו, ידי כרוכות סביבו, ראשי צמוד לעורפו, תלתליו מדגדגים את פני. אני אקום עוד רגע הבטחתי לעצמי, ונרדמתי.
