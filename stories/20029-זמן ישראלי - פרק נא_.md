---
id: 20029
title: "זמן ישראלי - פרק נא'"
author: "יובל אור"
author_id: 1075
date: "2016-12-01"
category: "אהבה"
tags: ['סטרייט פרינדלי']
prev_chapter_id: 20028
next_chapter_id: 20030
original_url: "http://gogay.co.il/story.php?id=20029"
---

# זמן ישראלי - פרק נא'

אני מתאר לעצמי שהתפרצתי פנימה, דוחף כל מי ומה שעמד בדרכי, ממהר למצוא את בטי, וכנראה שואניה רץ אחרי. אני לא זוכר. מהרגע שתפסתי שמול הבית שלי עומדים ניידת ואמבולנס כל מה שזכור לי הוא זמזום מוזר בראשי וצורך דחוף למצוא את בטי ולגעת בה. מצאתי אותה יושבת על הספה בסלון, נראית בריאה ושלמה, אפילו רגועה. היה לי רושם מטושטש שכל הבית מלא באנשים זרים שלא הכרתי ולא רציתי להכיר. אחרי שנרגעתי קצת שמתי לב שאמונה ישובה לצידה, עטופה בשמיכה, בוכה בכי היסטרי ומחבקת את עצמה, לא מניחה לאף אחד לגעת בה. הנחתי לואניה לטפל בה, ברגע זה לא הייתי מסוגל להתרכז באף אחד, רק בבטי. כרעתי על ברכי לפניה ואחזתי בכתפיה. "בטי מה קרה?" שאלתי, מביט מזועזע בפניה. עכשיו כבר הבחנתי שעינה השמאלית עצומה למחצה, ולחיה השמאלית נפוחה ואדומה.הזעזוע הראשוני שלי התחלף בחמת זעם, מישהו עשה טעות חמורה מאוד כשהכה את אשתי. "יהיה לך פנס בעין בטי," ליטפתי בעדינות את לחיה הימנית הלא פגועה.היא נגעה בקצות אצבעותיה בלחייה הנפוחה ומשכה בכתפיה, "לא נורא," אמרה באדישות והסבה את ראשה לעבר אחותה שהייתה כבר חבוקה בזרועותיו החסונות של ואניה, מתייפחת על חזהו. התיישבתי לצידה של בטי וסקרתי את החדר. שני פאראמדיקים הוציאו אלונקה מחדר השינה שלנו. עופר נוימן שכב על האלונקה וילל בקולי קולות. הפאראמדיקים הוציאו אותו החוצה, מתמרנים בזריזות בכניסה, מתעלמים מיללותיו. הרופא הג'ינג'י הצעיר והמנומש ממד"א טבעון ניגש אלינו והניח יד על כתפה של אמונה שנרתעה ממנו ונצמדה אל ואניה."תפסיקי כבר אמונה," אמרה בטי בקול עייף, "לא קרה לך כלום. הוא רק קרע לך את הבגדים. זה הכל." מדבר בקול רך ומרגיע הצליח הרופא לשכנע את אמונה להסיר את השמיכה מכתפיה, הוא באמת היה מצליח מאוד בתור רופא ילדים. החולצה שלה הייתה קרועה, כל הכפתורים נתלשו והיא הייתה תלויה בקושי על כתף אחת. גם רצועה אחת של החזייה שלה נקרעה, חושפת שריטה מכוערת על שדה השמאלי.היא לבשה חצאית ג'ינס וכשקמה ראינו שהרוכסן שלה היה קרוע והיה עליה להחזיק את החצאית בידה כדי שלא תיפול. הרופא בדק בזהירות את כתפה שנחשפה מבעד לקרעי החולצה, היו עליה כתמים אדומים כאילו יד גסה לפתה אותה בכוח, אותה יד שסטרה בכוח על פניה של בטי. החלפתי מבט עם ואניה ואותה מחשבה חלפה בראש שנינו - לגשת בזה הרגע אל האלונקה שנישאה בזהירות במורד המדרגות אל החצר ולחסל את הבן זונה ששכב עליה וגנח מכאבים."מה הבעיה שלו? למה הוא מילל ככה?" שאל ואניה והתחיל לגשת לכיוון האלונקה. מישה השוטר צץ באורח פלא מחדר השינה שלנו ועצר אותו, מניח יד אחת על חזהו של ואניה, מנופף בידו השנייה במחבט הבייסבול של מיקי."בטי ריסקה לו את הברכיים עם המקל הזה." אמר בנחת ברוסית. לא התפלאתי לראות את עובד מציץ מעבר לכתפו של מישה, "מספיק כבר עם הרוסית הזו חבר'ה," רטן נוגות, "וזה לא מקל, זו אלת בייסבול." הוא שלף פנקס והחל ממלא דו"ח, ממלמל לעצמו חרש כשכתב. "בעל לשעבר… תקיפה למטרות אונס… אחות בכורה... תקיפה... התגוננות במחבט הבייסבול של ידיד המשפחה… הלם… ברכיים מרוסקות... הזעיקו את המשטרה ביזמתן. גברת פרידמן שמרה על קור רוח מופתי... האחים הצעירים הגיעו ראשונים..."  מישה לקח את הפנקס והציץ בו בחשדנות, "מה זה מופתי?" שאל והביט דווקא בי. תרגמתי לו והוא החזיר את הפנקס לעובד, "מה עם האחים? תחקרת אותם?" שאל.עובד חייך וטפח על שכמו, "בטח, כל העדויות תואמות, זה מקרה ברור לגמרי. תוכלו להגיש נגדו תביעה אזרחית אם תרצו, אני לא חושב שהמשטרה תבקש מהפרקליטות לתבוע אותו בגלל שהוא… טוב, הוא בטח יצטרך ניתוח, זה ייסגר כסכסוך משפחתי."בטי קמה ממקומה, "אם גמרתם," אמרה בקור רוח, "אולי כדאי שתתנו לי לסדר הכל לפני שהילד יחזור מהגן?" היא קמה והחלה לסדר את הכריות שעל הספה."אולי תוכל לקחת את אמונה הביתה ואניה?" אמרה כשגמרה, והלכה למטבח. עמדנו מבולבלים, מקשיבים איך היא פותחת את המקרר, מוציאה סירים, ומתחילה להכין ארוחת צהרים. הרופא הג'ינג'י התעשת ראשון, הוא נתן לואניה כמה כדורים והורה לו לקחת את אמונה למיטה ולתת לה כדור אחד כל חמש שעות. ולהשגיח עליה היטב לפחות עד מחר בערב."ובטי?" שאלתי, "מה איתה? למה היא ככה?" לא הייתי מסוגל לנסח את השאלות שלי בצורה ברורה, אבל היה לי ברור שמשהו מאוד לא בסדר עם בטי. מרוב בלבול התחלתי לדבר שוב רוסית, מה שלא שינה כלום כי כולם חוץ מעובד הבינו רוסית. רק עכשיו שמתי לב שגם אדם והילל נמצאים שם, עומדים בפתח חדר השינה ונראים פתאום צעירים ונבוכים מאוד.הילל התאושש ראשון וניגש אלי, מחבק את כתפי, "אל תדאג מקסים," אמר באהדה, "כל אחד מגיב אחרת להלם ובטי… היא פשוט בטי, היא לא מסוגלת סתם להתחיל לבכות, ייקח קצת זמן עד שהיא תעכל מה שקרה, ובינתיים אנחנו צריכים לתמוך בה ולחכות ש…" כל זמן שהילל דיבר הרופא עמד לצידו והנהן בראשו לאות כן, בעוד שאדם החמיץ פנים מעבר לכתפו ונענע את ראשו בשתיקה לאות לא.סוף סוף הם הלכו ורק אז אדם הרשה לעצמו להתפרץ, "היא מתנהגת כמו משוגעת מקס!" הוא צעק בזעם, "ואם אתה לא תעשה משהו אני אעשה…"אחיו דחף אותו בזעם, "כבר עשית מספיק," אמר לו בארסיות שלא הלמה אותו כלל. "איפה הטלפון של מיקי? אני מוכרח לדבר עם בן אדם שפוי." התעלם אדם מאחיו ואץ לטלפון.סבא נכנס בלי לדפוק בדלת ופנה ישר למטבח, מתעלם מאתנו. "מה את עושה ילדה?"אמר ברוסית, "תעזבי את זה, שבי." הוא פתח את המקפיא, הוציא שקית אפונה קפואה ועטף אותה במגבת. "תחזיקי את זה כאן." אמר בתוקף, מצמיד את החבילה הקרה ללחייה הנפוחה, "ועזבי את האוכל. שפעם אחת הבטלן ידאג לעצמו."הבטלן היה כמובן אני. למה לא חשבתי בעצמי שהיא צריכה קומפרס קר כדי להקל על הפגיעה? "איפה החבר שלכם, הפייגלע?" דרש סבא לדעת, "תמיד כשצריכים אותו הוא נעלם. תתקשר אליו!" הורה לאדם שעמד לעשות זאת בין כה וכה, "אתה," פנה להילל, "לך תביא את הילד מהגן, איפה אמונה? האסטוני הסתום הזה דואג לה?"פתאום תפסתי שגם סבא היה לחוץ, כל הפקודות שהמטיר נועדו לחפות על הבהלה שלו. מאיפה הוא ידע מה קרה כאן? אין לי מושג מי סיפר לו, אבל בטוח שעוד כמה שעות כל נשר והסביבה ידעו מה קרה, אבל מה בעצם קרה? לא היה לי זמן לחשוב, הטלפון צלצל ובטי תפסה את השפופרת. "זו תהילה," אמרה עוד לפני שענתה, וסובבה אלי את הגב כדי שלא אראה את פניה. מובן שזו הייתה תהילה, בטי תמיד ניחשה את הצלצול של אחותה התאומה. אם היא לא הייתה נמצאת בשמירת הריון היא בטח הייתה באה לכאן.
בטי התלחשה איתה מעט ואחר כך נתנה לי לדבר עם גבי. הוא נשמע נבוך ומבולבל. "תהילה התעקשה שבטי בצרות, אני מחזיק אותה בכוח כדי שלא תבוא אליכם." אמר במצוקה, מבטאו הארגנטינאי נשמע חזק מהרגיל בטלפון. "מה קרה אצלכם?"נתתי לו תקציר של מה שידעתי והוא שרק בתדהמה, "הן בסדר?" שאל בחרדה, "הן נפגעו? בטי בטח נורא מזועזעת, אולי כדאי שרופא יבדוק אותה? אולי היא צריכה כדור הרגעה?" סיפרתי לו שבטי רגועה כמו מלפפון ורק אמונה בוכה ומתרגשת. הוא שתק קצת ונאנח. "חבל, יותר טוב שהיא תבכה, זה מאוד לא… זה לא… תשגיח עליה טוב, בסדר מקס." הבטחתי שאשגיח עליה וניתקתי יודע שעוד מעט תהילה הנרגשת תתקשר שוב. נדמה שההיריון כאילו הגביר את היכולת הטלפתית שלה וגרם לה להיות רגשנית ופטפטנית. העובדה שנאלצה לשכב במיטה במשך חודש תמים לא הועילה כלל. הן קשקשו כל הזמן בטלפון, מדברות וצוחקות המון. קיוויתי שאולי השיחות עם תהילה יעזרו לבטי להיות פחות בשליטה ולהתפרק קצת. השלווה הלא טבעית שלה הפחידה אותי מאוד.הילדים חזרו מהצהרון עם הילל שהסביר להם בעדינות שבטי ואמונה חולות והיום הוא מבקש שהם יהיו ילדים טובים ויתנו להן לנוח. הם הרגישו מיד שמשהו לא טוב קרה. ראיתי את פניו המוטרדים של לירז מביטים בי בתוכחה, "אבל למה אני לא יכול לתת לבטי נשיקה?" התמרמר, שוכח שרק אתמול הודיע שהוא גדול מידי לנשיקות."טיפש אחד," אמר לו אולג בגסות. "אם הם לא רוצים שנראה אותן בטח קרה להן משהו, למה אתה כזה מטומטם?" הוא דיבר ברוסית, אבל למרבה הפלא נראה שלירז הבין. הילד הזריז חמק מידו של הילל ורץ לחדר השינה המואפל, קורא לבטי בקולי קולות. היא הדליקה את האור הקטן שליד מיטתה, ונישקה אותו."מה קרה? למה זה קר? מי נתן לך מכה? הייתה תאונה?" לירז הפציץ אותה בשאלות, נצמד אליה בכוח. איך חשבנו שנערים על לירז החשדן והנבון, שהתייחס אל כל שינוי בסדר היום הקבוע שלו כאל איום, ועל אולג עם המוח הקרימינלי והידע שלו בהלכות העולם, שלא תאם את גילו הצעיר. רק ללי הגיבה כמו ילדה נורמאלית והתחילה לבכות ולדרוש לחזור הביתה. בטי, אוחזת בשקית האפונה הקפואה ביד אחת, מחבקת את הקטנה בידה השנייה, ניסתה להרגיע אותה. "תאכלו במקדונלד ואחר כך תלכו לאכול גלידה בדר' לק." פיתתה את הקטנה שפיתחה תאווה עצומה לגלידת שוקולד עם סוכריות קטנות מפוזרות מלמעלה. היא הייתה מסוגלת לחסל בבת אחת כמה מנות של גלידה כזו.אולג הושיט את ידו והסיט את השקית מלחיה של בטי ואחר כך שלח אלי מבט קר, "כל הכבוד," אמר ביובש, "אתה ממש גבר לעניין." אי אפשר היה לדעת אם הוא רציני או מדבר בסרקזם.לא העזתי לברר, שתי האפשרויות כאחת היו מבהילות. אולג אחז את ידה של ללי והלך לבית שלהם, מתקדם בצעד בוטח הישר קדימה, ראשו המורכן מעט מזכיר פר העומד להסתער על מטדור ביש מזל. לירז הלך אחריו בלי היסוס, אוחז את ידה השנייה של ללי שפסקה לבכות וחשה רגועה בין שני המלווים שלה. סבא עמד והביט בשלישיה שנבלעה בבית השכן ואז אמר, "הילד הזה, בעוד עשרים שנה, או שהוא ישב בבית סוהר או שהוא יהיה מיליונר." קולו היה מלא התפעלות."מה פתאום בית סוהר?" מחתה בטי, "אולג ראה דברים שילד קטן לא צריך לראות ולפעמים יש לו פה גדול מידי, אבל הוא נשמה טובה." רק בטי ואמונה ראו בילד העקשן והמרושע הזה תכונות טובות. אם יום אחד יצא ממנו משהו זה יהיה רק בזכותן.בטי חזרה לשכב במיטה וכיבתה את האור. "כואב לי קצת הראש," אמרה בשקט, כאילו לעצמה. הבאתי לה אקמול והיא היססה קצת ואחר כך בלעה אותו. ניסיתי לגעת בה או לפחות להביט בפניה, אבל היא התנתקה ממני, נסוגה אל תוך עצמה, כמו שעשתה לפעמים כשהתובענות שלי הייתה יותר מידי בשבילה. נזכרתי בדברים שכתבה ביומן שלה, לא עמדתי בפיתוי והצצתי בו כמה פעמים, מרגיש מבויש ועלוב אבל... אתם יודעים אך זה.   לפעמים מקס נעשה דבק כזה שאין לי יותר כוח אליו. הוא הולך אחרי ונוגע בי כל הזמן, יורד לרמה של ילד בין שנתיים שלא יצא משלב החרדה שאימא תעלם לו פתאום. כשגבר רוצה קצת תשומי זה נשמע חמוד ובדרך כלל לא אכפת לי, אבל מאז ההיריון מתחשק לי לפעמים להיות קצת לבד והוא תופס את זה כאיום. אני יודעת שהפתרון היחיד הוא להעניק לו המון תשומת לב, נשיקות וחיבוקים, זה כמו דיאטה והתעמלות. את יודעת שזה טוב בשבילך, אבל למי יש כוח, בעיקר כשחם כל כך והבטן כבר מתחילה להכביד נורא. במקום זה אני מתחילה להציק לו שהוא מזניח אותי ולא שם לב אלי, דבר שמבריח אותו מיד לביקור אצל החברים שלו. הם הולכים לאיזה פאב, יושבים ושותים, רואים ספורט (בעיקר את קבוצת לוקומוטיב הלוזרית שלהם), ומקטרים כמה הבנות נודניקיות ולא מבינות אותם, ואז הוא חוזר טיפה שתוי ומלא רגשות אשם ובא לציון גואל, עד לפעם הבאה. כשקראתי את זה צחקתי נורא, ואחר כך נעלבתי, ואז שוב צחקתי. מה שהיא לא כתבה ביומן היה איך אני מפצה אותה אחרי שאני חוזר קצת שתוי ומלא רגשות אשמה. איך אנחנו הולכים למיטה ועושים אהבה ומתפלאים איך זה נעשה כל פעם יותר טוב, ומקווים שהזמן שעובר והילדים שיבואו לא יהרסו את החלק הזה ביחסים שלנו.אולג חזר, ספינת גרר קטנה וחסונה עושה את דרכה בקו ישר על ים הדשא הירוק, ללי ולירז הולכים אחריו יד ביד, במאסף פסעו ואניה ובבושקה. הילדים הסכימו ללכת ולבזבז את כספנו רק אחרי שהודיעו לנו שהם יודעים מה קרה ומבינים שהנדיבות הפתאומית הזו נובעת מרצוננו להיפטר מהם. מיהרתי לארגן להם הסעה עם אימא של נטלי ששמחה לצאת עם כל החבריה לבילוי על חשבוננו בקניון אלונים, והם הסתלקו לדרכם עליזים ושמחים.כמה דקות אחר כך הופיע מיקי ומיהר לחדר השינה, בטי שדברה שוב עם תהילה בטלפון חיבקה אותו ונתנה לו את השפופרת. "כן, זה נראה די גרוע," אמר מיקי בעודו בוחן את פניה החבולות של בטי, "לא, היא לא בכתה, היא בסדר גמור… אבל למה עדיף שהיא תבכה? אני לא מבין… איך את יודעת?" ניסה להתווכח עם תהילה שאת החרדה לאחותה התאומה יכולתי לחוש מבעד לטלפון אפילו בלי לשמוע את דבריה. "טוב בסדר, אני אבדוק, חכי." מיקי הניח את השפופרת וסובב את בטי כשהוא מרים את שולי החולצה שלבשה ובודק את גבה. נשימתי נעצרה, איך לא שמתי לב? מקצה כתפה השמאלית ועד למותניה הייתה חבורה אדומה שבמרכזה שריטה מדממת מעט, כאילו הטיח אותה משהו בכוח על זווית של רהיט. בטי נרתעה כשמיקי ניסה לגעת בה ומיהרה לכסות את עצמה בחולצה. "נכון תהילה, את צודקת." אמר.בטי הביטה בי במבט מלא פליאה. "עד שמיקי נגע בי לא הרגשתי שזה כואב." השתוממה.החלפתי מבט עם סבא, הוא נראה זועם וחסר ישע, צירוף יוצא דופן אצלו. "איך זה קרה? מה הוא עשה לך?" שאל בפראות, גבותיו היו מכווצות מכעס כשהביט בבטי. הוא כועס על עצמו שלא היה כאן כדי להגן עליה, הבנתי פתאום.בטי קלטה את כעסו, אבל חשבה שהוא מופנה כלפיה ופניה נאטמו מכל רגש. היא קמה בזריזות וניסתה לצאת מהחדר, סבא אחז במרפקה. "תעני לי!" דרש. בטי ניתקה ממנו ויצאה שוב למטבח, הממלכה הפרטית שלה, שם חשה בטוחה ומוגנת. סבא הפנה את כעסו אלי, "איך אף אחד לא שם לב שהיא נפצעה גם בגב?" זעם, "ולמה השוטרים האלו התנהגו כאילו שאתה חבר שלהם? מאיפה אתה מכיר שוטרים?" דחק אותי לפינת החדר מפציץ אותי בשאלות, מקרב את פניו לפני, נועץ את עיני הזאב האפורות שלו בפרצופי. עוד רגע הוא יעיף לי אגרוף בפרצוף וגם אני אלך עם פנס בעין."החקירה הייתה באמת קצת שטחית," הסכים ואניה עם סבא, ותוך כדי כך אחז בעדינות בכתפיו והרחיק אותו ממני כשהוא ממשיך לדבר בנימה דיפלומטית ומרגיעה, "זה לא בגלל שמקס נעשה חבר של המשטרה אלא בגלל אבא שלהן, השוטרים לא רצו לעשות מכל הסיפור עניין גדול מידי." הוא הצליח, תוך הפעלת כוח מתון אך מתמיד, להושיב את סבא על הכסא, רחוק ממני ככל האפשר. רק אז העזתי לפצות את פי ולהסביר שאני ובטי מכירים את השוטרים הללו מהסתבכות קודמת ובגלל זה הם נשלחו לטפל בנו שוב.סבא הביט בי בזעם, "איך הצלחת להסתבך בקרב סכינים?" רטן במורת רוח. בטח אבא סיפר לו על הדקירה שלי. משכתי בכתפי ושתקתי, סבא המשיך לזעוף, מתעלם מהעובדה שגם הוא הצליח להסתבך לא פעם, לא רק עם המשטרה אלא עם כל הצבא הנאצי, שלא לדבר על הקטטה בה שבר את ידו."זה גם בגלל עופר, אבא שלו הוא איזה עסקן חשוב במשרד הדתות או משהו, ולא רצו להסתבך איתו." אמרה אמונה שהופיעה פתאום בפתח חדר השינה. היא החליפה את בגדיה ולבשה שמלה ארוכת שרוולים שכיסתה אותה מכף רגל ועד ראש. שערה היה חפוף ומבריק, אסוף בפקעת הדוקה על ראשה, ופניה דמו כעת לפני הרבנית לאה - קשים וחמורים כפני נסיכה ספרדייה. "בטי ניסתה לעצור אותו והוא העיף אותה על הארון," אמרה, מחווה בסנטרה על ארון המתכת שעמד במרפסת הכביסה שלנו. הארון הכיל בעיקר חומרי ניקוי וכל מיני חפצים מיותרים, כמו למשל אלת הבייסבול של מיקי. דימיתי את גופה של בטי נחבט בזוית המתכת החדה וחשתי בחילה. "אחרי שהוא זרק אותה מעליו הוא שוב התנפל עלי והתחיל לקרוע לי את החצאית, הוא קילל כל הזמן ואמר לי ש… ש…" קולה נחנק, הזיכרון היה עדיין טרי ומכאיב מידי. ואניה נחפז לקחת אותה בזרועותיו והיא טמנה את ראשה בחזהו.בלי שום הגיון חשתי לפתע קנאה ביכולת שלה להתמוטט ולבכות בזרועותיו, וביכולת שלו לנחם אותה. ככה זה צריך להיות - הגבר הגדול והחזק והאישה הקטנה, פגיעה ובוכייה. למה רק בטי חייבת להיות תמיד כזו צור חלמיש? מתעסקת לה בהכנת ארוחת ערב שלאיש אין תיאבון לאכול, מתנהגת כאילו כלום לא קרה, ואפילו לא נוגעת בי. מה הבעיה שלה? רוב הנשים מתעלפות ממראה של ג'וק והיא… כלום. "הארון נפתח והאלה נפלה החוצה, בטי לקחה אותה והכניסה לו מכה בגב, הוא הסתובב אליה ואז היא ריסקה לו ברך אחת. הוא נפל והתחיל לצרוח, אבל היא הרימה את האלה שוב והסתכלה לו ישר בעיניים, והוא ידע… הוא ידע שהיא..." אמונה התייפחה ורעדה, אבל המשיכה בקול רווי דמעות, "היא אמרה לו לסלק את הידיים, כי עופר ניסה להגן על הברך השנייה שלו, אבל היא אמרה לו לסלק את הידיים ואז הוא… היא ריסקה לו את הברך השנייה ושמעתי איך העצם שלו נשברת והוא צרח ו… ו… בטי צחקה לו בפרצוף."אמונה לא הייתה מסוגלת יותר לדבר מרוב בכי, וואניה לקח אותה בזרועותיו והשכיב אותה על הספה בסלון, מלטף ומרגיע אותה בעדינות. קשה היה להאמין שבחור כל כך מגודל, לפחות מאה ק"ג של שרירים, מסוגל להיות כל כך עדין.סבא לא התרשם כלל, הוא חיכה שאמונה תירגע קצת ושאל שוב, מנסה בלי הצלחה להיות רך וסבלני, "אז מתי הוא הרביץ לבטי בפנים? כשהוא העיף אותה על הארון?""באמת סולומון, אולי מספיק כבר?" התערבה בבושקה ברוסית וליטפה את שערה של אמונה שהותר מהפקעת וגלש על כתפיה - לאימא שלה זה לא היה קורה ולא חשוב מה היו הנסיבות.סבא התעלם ממנה, ננעל כמו בולדוג על המטרה, יכולתי בקלות לדמיין אותו כחוקר צעיר וקשוח, חוקר את השבויים חסרי הישע שנפלו לידיו במלחמה, ולרחם עליהם קצת. איך סבא אדי העדין ונעים ההליכות שלי השתלב בחקירות האלו? כנראה שעבר אותן בעזרת בקבוק וודקה. רק האלכוהול היה משחרר ממנו תוקפנות, וגם אז הוא ידע להילחם רק במילים. הוא מעולם לא תקף מישהו פיזית, וכשראה אותי מרביץ מכות לילדים אחרים החוויר ואולי הצטער שהשקיע כל כך הרבה זמן וסבלנות בנכד הפראי של הגנרל סולומון? אני מקווה שלא.אמונה הפסיקה לילל והתחילה לחשוב קצת. "לא," אמרה לבסוף והתיישבה, מביטה בסבא במבט כחול ונבון. סוף סוף היא הפסיקה עם ההיסטריה והתחילה לחשוב. "הוא הסתובב אליה ותפס אותה בכתפיים ואמר לה להסתלק, אבל היא ניסתה לבעוט בו ואז הוא דחף אותה על הארון. הוא היה כמו מטורף, אני חושבת שהוא בכלל לא ידע מי היא.""ככה," אמר סבא והתחיל לפסוע הלוך ושוב בחדר ואז פנה אליה ושוב תקף, "בעלך ימני או שמאלי?"אמונה קמה נרגזת על רגליה, "אין לי בעל!" צעקה עליו, "ותפסיק להציק לי כל הזמן!"היא הסתירה משהו, ראיתי את הבהלה ניצתת בעיניה היפות ויכולתי להריח את הפחד שלה. בטי מיהרה אליה וחיבקה אותה, משמיעה מילים מרגיעות ביידיש. "מספיק סבא, עזוב את זה בבקשה." אמרה. החלפתי מבט עם סבא, ושנינו ידענו שהבנות מסתירות דבר מה."באמת אמונה," ואניה כדרכו לא קלט מה קורה והגיב באיחור על כל דבר, "סבא לא התכוון. ברור שעופר כבר לא בעלך, מה הסיפור הגדול? הוא ימני, אני זוכר את זה מהפעם ההיא, לפני ל"ג בעומר."סבא התיישב בסיפוק על הכורסא והניח את רגליו על ההדום, כמו אדם שמלאכתו נשלמה. "אז מי הכה אותך יקירתי?" פנה אל בטי שהדקה את שפתיה ושתקה."אני לא מבין," אמר ואניה, "אמונה הייתה מבולבלת ומבוהלת ואולי היא לא ראתה ש…""נו באמת ואניה," אמר מיקי בקוצר רוח, "ברור שמי שהכה את בטי היה שמאלי לא ימני, והשמאלי היחיד בבית הוא אדם. רק מה פתאום שאדם יכה את בטי?"כולנו הבטנו באדם שישב על רצפת הסלון מתחת לחלון, ראשו נשען על הקיר, עיניו עצומות ופניו אדישות כאילו היה לבד בחדר. הילל ישב לצידו ובכה חרש, דמעות גדולות זולגות על פניו, פנים ילדותיות רכות שעוד לא הספיקו להתעצב סופית."די כבר הילל," רטן אדם בלי לטרוח לפתוח את עיניו, "זו לא הייתה אשמתך, מספיק עם זה."הילל מחה את עיניו בשרוולו, "קפאתי מרוב פחד. לא ידעתי מה לעשות. בטי צחקה ורצתה לשבור לו את הראש עם האלה והוא בכה כל כך חזק, ובטי… ואמונה… ואז אדם נתן לה מכה והיא..." הוא כבש את פניו בכפות ידיו בניסיון למחות את המראה הנורא מזיכרונו. "רציתי להתגייס לקרבי, אבל… אני כזה אפס… סליחה מקס." הוא שוב בכה.אדם חיבק אותו, מביט מעבר לכתפו בעיני. "אם יש לך דרך יותר טובה לעצור בחורה שעומדת לשבור את הראש למישהו עם אלה כדאי שתגלה לי," אמר ביובש. "אם לא הייתי מעיף אותה ממנו היא הייתה הולכת לבית סוהר ולא היו עוזרים לנו אפילו עשרה דודים במשרד הפנים." הוסיף וכבש את פניו בכתפו של הילל.'כשאתה תאום אתה אף פעם לא לבד' נזכרתי במה שאמרה לי פעם בטי וקנאתי קצת בתאומים שתמיד יש להם בן אדם אחד בעולם שהוא לגמרי בצד שלהם, לא חשוב מה יקרה.
