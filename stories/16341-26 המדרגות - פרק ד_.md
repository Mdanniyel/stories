---
id: 16341
title: "26 המדרגות - פרק ד'"
author: "story4u"
author_id: 1726
date: "2011-04-03"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: 16339
next_chapter_id: 16351
original_url: "http://gogay.co.il/story.php?id=16341"
---

# 26 המדרגות - פרק ד'

כאשר התעוררה היה כבר חושך. לרגע לא הבינה איפה היא ואז ראתה את רונית מנמנמת לצידה. הכול חזר אליה באחת, היא חשבה לעצום שוב עיניה ולעשות עצמה ישנה, כל כך לא רצתה להתמודד עם השאלות. אבל אז ראתה את רונית מביטה בה. "התעוררת?" שאלה, 

"כן." ענתה נילי. 

"איך את מרגישה?" שאלה רונית ברוך.

"יותר טוב, אני צמאה." רונית קפצה מיד למטבח והגישה לה כוס מים. 

"אז מה..." שאלו שתיהן יחדיו. 

"מה?" שאלה רונית בחיוך. 

"לא כלום, מה רצית לשאול?" שאלה נילי מנסה להסוות את המבוכה שאחזה בה. 

"מה קורה איתך? את בסדר? את צריכה משהו?" המבט של רונית צרב בגופה. 

"אני בסדר גמור, רק מה השעה?" 

"עכשיו כבר 22:00 ישנת 6 שעות ברציפות." נילי התפללה שרונית תסיים את השיחה ותקום אך רונית נשענה על הכר לידה והניחה עליה יד. נילי הרגישה כאילו היד שוקלת טון, אבל נמנעה מלהגיד משהו שיפר את השתיקה וייאלץ אותה להתמודד עם המציאות. "מה התיק שלך עושה באמבטיה?" זהו ככה בלי כל הקדמות נאלצה להתמודד עם מה שפחדה יותר מכל. 

"התיק איזה תיק? שאלה נילי בתמימות. 

"התיק של הטיולים שלך!"

"אה, זה..." ניסתה להרוויח עוד קצת זמן. 'מה לעשות? מה לעשות?' המחשבות החלו להתרוצץ במוחה כמו קן נמלים. "זו הייתה הפתעה." זרקה את הדבר הראשון שצץ במוחה. 

"הפתעה?" שאלה רונית בפליאה. "כן, תכננתי לנו טיול זוגי בהפתעה לצפון, אבל אז הגעת הביתה. ואני התעלפתי ועכשיו אנחנו כאן!" נילי ניסתה לקרוא את הבעות פניה של רונית היא התפללה בכל ליבה שזה הצליח לה, שרונית קנתה את זה. אך ראתה כי רונית מוטרדת. "קרה משהו? איך זה שהקדמת היום?" שאלה נילי. "אני בהריון!" ירתה רונית. 

"את מה?" הזדעקה נילי. 

"אני בהריון, באתי לספר לך שנקלטתי." 

"אבל עשית הזרעה רק פעם אחת, איך זה יכול להיות?" השתנקה נילי, היא ניסתה להסתיר את הבעתה שאחזה בה ללא הצלחה מרובה. 

"חשבתי שתשמחי." התאכזבה רונית. 

"אני שמחה, רק מופתעת. מה איך? מתי?" 

"מה השאלות הטיפשיות האלה? את מדברת כאילו נכנסתי להריון בטעות." 

נילי ניסתה להירגע אבל לא הצליחה הכול סגר עלייה שוב. היא הרגישה כמו בסרט שהקירות סוגרים בו על הגיבור, שהיא נחנקת, שהגל הגדול שוב מציף אותה. 'אני חייבת להתעשת.' אמרה לעצמה, 'אני חייבת לחייך ולחבק את רונית, אני חייבת! חייבת!' אבל הבחילה אחזה בה והיא רצה לשירותיים להקיא. רונית מיהרה אחריה. 

"מה קורה, את בסדר? אם לא הייתי מקבלת את התוצאות היום הייתי חושבת שאת בהריון." 

"אני בסדר. כנראה אכלתי משהו מקולקל לצהריים, אני כבר יוצאת." נילי התיישבה על האסלה מתפללת שלא תצטרך לצאת לעולם החוצה, שתישאר לנצח בשירותים, כן למה לא?! היא תנהל את חייה משם. עד שיהיה לה כוח לעמוד מול רונית ואולי התינוק כבר יהיה גדול. אבל אם רונית תזדקק לפיפי, הרי אין להם שירותים נוספים. די! אני חייבת להפסיק עם זה, מספיק עם השטויות! אני חייבת להתמודד! רונית דפקה שוב על הדלת. 

"נילוש את בסדר שם? רוצה תה?"
