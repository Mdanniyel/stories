---
id: 17849
title: "ביעור חמץ - פרק ד'"
author: "צופה מהצד"
author_id: 1211
date: "2014-04-17"
category: "אהבת גברים"
tags: ['אהבה ויחסים']
prev_chapter_id: 17848
next_chapter_id: 17850
original_url: "http://gogay.co.il/story.php?id=17849"
---

# ביעור חמץ - פרק ד'

"מה, אפילו חיבוק לא תיתן לי?" נדהם סיני כשהפניתי אליו את גבי בהפגנתיות אחרי שהוא נכנס למיטה, רחוץ ונקי ומדיף ניחוחות סבון.
"לא בא להתחבק." אמרתי קצרות
"אני מבין." ענה סיני ביובש ונשכב לצידי על גבו, ידיו מאחורי ראשו, נועץ מבט בתקרה.
"לא, אתה לא מבין. אתה חושב שאני כועס בגלל הסמינר הדבילי הזה, אבל זה לא רק זה מוסקוביץ, זה כל החיים שלנו יחד. פתאום התחלתי להסתכל עליהם בצורה שונה."
"חשבתי שאתה מאושר איתי, אני הייתי מאושר מאוד אתך."
"בטח שהיית מאושר איתי, הכל היה לפי התנאים שלך, אני קיבלתי הכל ושתקתי."
"מה הכל? איזה הכל? מה היה לך רע כל-כך?"
"היה לי רע כשהצגת אותי כשותף לדירה שלך, והיה לי רע לראות אותך יוצא לכל מיני אירועים עם חברות פיקטיביות. היה לי רע כי הייתי שותף רק לחצי מהחיים שלך."
"אתה צודק," נכנע סיני בלי שום תנאי, "אתה לגמרי צודק. אני אשתנה, תראה שאני אשתנה, ועכשיו תביא כבר חיבוק, אני חולה מרוב געגועים."
כל-כך רציתי לחבק אותו, לא היה דבר בעולם כולו שרציתי יותר. מהירים כברק עברו במוחי טיעונים בעד ונגד - להגיד זה קל, קודם שיוכיח, אמר קול ההיגיון והתבונה.
מצד שני טען קול אחר, הגיוני לא פחות - הרי הוא כבר מחוץ לארון, אז מה הטעם להמשיך לכעוס על חלב שנשפך? לנצל את החרמנות שלו כדי לענות אותו זה כל-כך פולני ואני כל-כך מתגעגע... נשברתי, הסתובבתי וחיבקתי אותו.
הוא נצמד אלי, מלטף את גבי, מנשק את פני, רועד מעט, לוחש מילות אהבה וכמה שניות אחר-כך פשוט נרדם.
נו, טוב. היה לו יום קשה, ובעצם גם לי. הנחתי את ראשי על כתפו ונרדמתי גם כן.סיני המשיך לישון גם כשקמתי למחרת ואני הנחתי לו והלכתי להכין לי קפה. אורי הצטרף אלי מפהק ומתמתח מחייך לעצמו חיוך מרוצה. הכרתי אותו מספיק טוב כדי לדעת שבניגוד אלי הוא בילה את הלילה בעשיית משהו מעניין יותר מאשר סתם לישון.
"אז סלחת לו?"
הוא משך בכתפיו וחייך באושר, "סך הכל הוא בילה את הסדר עם הילדים וההורים שלו, אז מה? למה להיות קטנוני כזה?"
"כן, באמת, למה להיות קטנוני? למה לא לוותר שוב? למה לעשות רעש? למי זה טוב?" אמרתי במרירות שהפתיעה את שנינו.
"אפשר לחשוב! גם אתה ישנת עם החבר שלך כמו טטל'ה." התרגז אורי והחיוך שלו הפך לעווית עצבנית.
הוא גמר את הקפה שלו בלגימה אחת והלך בלי להגיד שלום.
חזרתי לחדר השינה והבטתי בסיני שישן על בטנו, מצונף סביב הכרית. כתפיו הרחבות היו חשופות וכפות רגליו הציצו מבעד לשמיכה.
הסתכלתי עליו וחשבתי עד כמה אני אוהב אותו, כמה זמן וכוח ומאמצים השקעתי כדי לשמור ולטפח את הביחד שלי איתו, וכמה מעט הוא השקיע. כמה סבל וכאבי לב הוא גרם לי כמעט מבלי משים, ואפילו לא חש בכך, בעיקר כי אני לא טרחתי להסב את תשומת ליבו, כי תמיד שתקתי לו, תמיד קיבלתי את הדין והבנתי את הצד שלו.
אמנם לא דיברנו על זה, ואם הייתי רוצה לדבר הוא היה מנסה להתחמק, ובסוף אם הייתי מתעקש, כן היינו מדברים, ואז הוא היה מבטיח הבטחות, אבל לא עומד בהן.
ידעתי בדיוק מה עומד לקרות בעתיד - הוא יהיה נהדר במשך כמה ימים ואחר-כך יגלוש לאט לאט לדפוסים הישנים ופשוט ימשיך כרגיל. נכון, הוריו יודעים, אבל לא משלימים עם הצד הזה שלו. הוא יניח להם להדחיק את ליל ביעור החמץ, כי זה לא חשוב לו מספיק כדי לריב אתם, ובעצם, חוץ מזה שהוריו יודו - אם תלחץ אותם אל הקיר - שאני קצת יותר משותף לדירה, שום דבר לא ישתנה.
הוא ימשיך להיות בארון כי ככה נוח לו יותר, כי הוא לא מוכן להיחשף ואני לא אהפוך לחלק מחייו לא בעיני משפחתו ובטח שלא בעבודה שלו.
ידעתי את זה כמו שידעתי שמחר תזרח השמש. זה אחד מהיתרונות בחיים ממושכים עם אותו בן זוג, אתה פשוט יודע. אולי זו טלפתיה זוגית, ואולי אוסמוזה נפשית, תקראו לזה איך שתקראו, אבל ידעתי שככה זה עומד להיות.הוצאתי חרש את המזוודה שהוא רוקן מבגדים רק אתמול בלילה, דחפתי לתוכה את בגדי, כמה ספרים ודיסקים אהובים, ויצאתי לדרך.
לפני שהסתלקתי השארתי לו צ'ק לתשלום שכר הדירה של החודש, ודיסק של שירי ג'אז ישנים בביצועים חדשים שקניתי לו ליום הולדתו.
הדיסק נקרא - כמה אירוני –A RIVER CRY ME
מוזר, מה גרם לי לבחור דווקא במתנה שנושאת את השם הטעון הזה? האם הרגשתי כבר אז, לפני פרוץ המשבר, שעייפתי, שאני רוצה לשנות את המצב, שאני לא אשאר יותר עד שהפעם הוא זה שיבכה ויסבול?
"השארת לו כסף רק לחודש אחד של שכר דירה?" נדהם איזי - ידידי הוותיק מאוד ובמידה מסוימת גם האקס המיתולוגי שלי, שקצת ניתק איתי את הקשר לאחרונה.
בעצם לא היינו בקשר בשלוש שנים האחרונות שבהן הייתי עם סיני. סיני לא התלהב מהקשר שלנו וגם איזי טען שבן זוגו מקנא, אבל הם נפרדו לפני כשנה ובכל זאת הקשר שלי איתו שהיה כל-כך טוב וחם, כמעט משפחתי, לא חודש מאז.
מוזר, אבל הוא לא ממש הופתע לראות אותי על סף דלתו. "ילד יפה שלי." אמר בחמימות ומשך אותי אל החיבוק המוחץ שלו בלי לשאול מה, ולמה ואיך. איזי מבוגר ממני בכמעט עשרים שנה, גבר גדול ומלא, בעצם מכוער, אבל כל-כך סקסי ושופע חיים והומור, עד שאף אחד לא שם לב לכך. הכריזמה והתבונה ששופעות ממנו גורמות לגברים צעירים ויפים ממנו להראות חסרי חיים כמו פסלי אבן.
הוא היה הראשון שלי, ואם הוא לא היה מתעקש לשלח אותי מעל פניו בטח הייתי גר איתו עד עצם היום.
"אז מה מביא אותך אלי חמוד? נפרדת סוף סוף מהארוניסט הלחוץ ההוא? למה זה לקח לך כל-כך הרבה זמן?"
"לא יודע, כנראה שאני טיפוס שמסתדר עם מה שיש, ומה שהיה לי עד כה היה סיני מוסקוביץ הארוניסט."
סיפרתי לו על הסמינר ועל הבריחה, והוא הקשיב בעניין, מרותק לגמרי וצחק צחוק גדול לשמע הסיפור על גבריאל ורפי.
"במקום להפוך אותם לסטרייטים עשו להם שידוך." אמר בשמחה, "מה שנאמר, וכאשר יענו אותם כן ירבו וכן יפרצו."איזי בא ממשפחה דתית מאוד, אבל הוא מרד בדת, עזב בגיל צעיר ולעולם לא הסתכל לאחור. למרות שלפעמים הוא נשמע כמו תלמיד חכם הוא תמיד נשאר הומו גאה.
"למה נפרדנו בכלל, אתה יכול להגיד לי?" שאלתי ואחזתי בחיבה בידו הגדולה והחמה.
"כי אתה רק ילד ולא רציתי שתיתקע עם קשיש שמקפיץ ויאגרות ודואג בגלל הפרוסטטה."
"זו אפליה מטעמי גיל." התלוננתי ונישקתי אותו, "אני אפנה לארגון בצלם בתלונה."
"טיפש אחד." צחק איזי ונישק אותי חזרה, "כל-כך התגעגעתי ודאגתי לך ילד."
"באמת דאגת לי?" שאלתי ועיני נמלאו דמעות. זה קורה לי יותר מדי, לאחרונה נעשיתי ממש ילדה בכיינית.
"מה קרה חמוד? למה אתה עצוב?" חיבק אותי איזי, ואני כמובן חיבקתי אותו וגם נישקתי, והוא החזיר חיבוק ונשיקה, ומפה לשם פשוט גלשנו לדפוס ישן, מוכר ומספק מאוד מאוד.
"אז תגיד את האמת איזי, כמה ויאגרה לקחת לפני שנכנסתי?"
"בחיים לא נגעתי בחומר הזה, נשבע לך." צחק איזי, מי צריך תרופות עם בחור יפה כמוך?"
"אתה חושב שאני יפה? באמת איזי?"
"איזה שאלה! אתה מקסים דרור, תמיד אמרתי לך שאתה נהדר. מה קרה לך חמוד? אתה לא יודע לבד איזה בחור שווה אתה? ולמה החלטת לעזוב אותו דווקא עכשיו?"
"כי אני צריך להיכנס למיטה של האקס שלי כדי לשמוע שיש מישהו שדואג לי, שחושב שאני יפה ולא מתרגז כשאני בוכה."
"הוא ממש מטומטם הסיני הזה שלך, לא פלא שהוא התפתה ללכת לסמינר ההזוי הזה. אז זהו, החלטת שאתה עוזב אותו למרות שהוא חזר אליך?"
"אז מה אם הוא חזר? הוא תמיד עוזב וחוזר, חוזר ועוזב. נמאס לי! אני רוצה לראות אם הפעם לשם שינוי הוא ירוץ אחרי. אני יכול להישאר אתך כמה ימים עד שאתארגן?"
איזי ליטף את פני בגב כף ידו בתנועה שהעלתה בי נשכחות. "תישאר כמה שאתה רוצה ילד, אל תמהר כל-כך להתארגן, שום דבר לא בוער." הצטחק.
"תודה איזי."
"מה תודה? תתפשט! אה, אתה כבר ערום, טוב, אז לך תעשה קפה." טפח איזי על ישבני וצחק אלי בחיבה.
הלכתי לעשות קפה, פרקתי את מזוודתי וישבתי לחכות לצעד הבא של סיני.
