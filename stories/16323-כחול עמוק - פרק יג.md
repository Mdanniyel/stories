---
id: 16323
title: "כחול עמוק - פרק יג"
author: "בלונדר"
author_id: 1720
date: "2011-03-20"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: 16314
next_chapter_id: 16328
original_url: "http://gogay.co.il/story.php?id=16323"
---

# כחול עמוק - פרק יג

האוטובוס הירוק הזדחל לכיווני, כאילו יש לו את כל הזמן שבעולם.

הוא עצר בחריקה ולי כבר היה דז'אוו מהפעם האחרונה שראיתי את אלה.

דלת האוטובוס נפתחה לפניי, ולהפתעתי הרבה היה נהג אחר הפעם, נהג שלפי הבעת פניו נראה כמו עוד אחד מהנהגים העצבניים. 

"את מתכוונת לעלות? אין לי את כל היום" הוא עישן את הסיגריה שלו בעצבים.

"בטח, אדוני." עליתי על האוטובוס כשעל גבי תיק טיולים גדול ובידי אני אוחזת בנרתיק הגיטרה של אחי. אני לא רוצה לדעת מה יקרה לי כשאחזור הביתה, כי רשות לא ביקשתי ממנו כשלקחתי את הגיטרה, אבל כשאני חושבת על זה, לי הרבה יותר מגיעה הגיטרה והסיבה היא שאני יודעת לנגן בה כמו שצריך והוא סתם מזייף.

התיישבתי באחד המושבים והבטתי על הנוף האילתי בפעם האחרונה לפני שאני עוזבת.

לא עברו כמה שניות והאוטובוס התחיל לשוט לעבר הנגב השומם כשאני חושבת לעצמי שמכאן אין כבר דרך חזרה וכנראה... טוב שכך.

הרגשות שלי היו לא מובנים, הרגשתי מן סמתוכה כזו בגוף ולא הבנתי לאן זה מוביל. רציתי להרגיש משהו כדי שאדע איפה אני עומדת ומה אני רוצה להשיג מהמפגש עם אלה, ועוד נוסף על כך הרגשתי שאני לא יודעת מספיק, כאילו יש מן שכבת שקרים שמחפים על אמת מסתורית ומונעים ממנה לצאת אל העולם. אילו שקרים ומה היא האמת לא ידעתי.

כל הדרך הבטתי מעבר לזכוכית שמפרידה ביני לבין ההרים הצהובים, כשבאוזניי נשמע שיר קצבי שרק לאחר כמה שניות הצלחתי לזהותו. זה היה השיר של הדג נחש "הנה אני בא", צירוף מקרים, כי מילות השיר מדברות גם על תל-אביב.

כששעמם לי בנסיעה, הייתי שולחת מדי פעם יד לתיק, מוציאה את המכתב שאלה כתבה לי וקוראת אותו. משננת משפטים, מדי פעם מזילה איזו דמעה או שתיים ומתאפסת על עצמי בידיעה שאני הולכת לפגוש אותה. מה יקרה כשאני אפגוש אותה? אני אשכנע אותה לחזור איתי לאילת? אני אחייך אליה או שאהיה כעוסה בגלל שהיא נתקה עימי קשר? אני אנשק אותה או אתאפק ולא אומר מילה? מה אני אמורה לעשות? איך אני אמורה לפנות אליה? 

את הרחוב והבית שהיא גרה בהם ידעתי מהשיחות שהיו לי איתה, היא לא חסכה ממני פרטים.

"אפשר לשבת לידך?" קול מתקתק של בחורה קטע את מחשבותיי.

הרמתי את עיניי לראות מי החצופה שמפריעה לי ברגעי המחשבה שלי, אך בשנייה הראשונה שראיתי אותה כל כעסיי נעלמו.

"לא, את לא רואה שחזי החבר הדמיוני שלי יושב פה?" חייכתי אליה בציניות.

היא הייתה נמוכה, נראתה בגילי פחות או יותר, יפיפייה אמיתית, חייכנית בעלת גומות ועיניים חומות דבש. אפה היה מלא בנמשים ושערה היה חום שופע. 

נראה על פנייה שהבינה את נימתי הצינית, אך לא הייתה בטוחה במאה אחוז "זה אומר שאפשר?"

"בטח! סתם צחקתי."

"אני יודעת" היא המשיכה לחייך והתיישבה על ידי. "לאן פנייך מועדות?"

"צפונה..." לא הצלחתי להיפתר מנימת הציניות שלי.

"וואלה... איזה צירוף מקרים, גם אני." היא התיישבה לידי, מניחה תיק מטיילים בין רגליה "ועכשיו באמת, לאן פנייך מועדות?"

"למה את שואלת את זה?" שאלתי בחשש מסוים.

היא צחקה "את נראית הכי קרובה לגיל שלי בכל האוטובוס הזה, ורציתי עזרה ממשהו שאני לא אהיה בודדה בנסיעה הזו."

הבטתי בחלון וחשבתי לרגע לאיפה באמת פניי מועדות... כשהסתובבתי לענות לה, עניתי בו זמנית לעצמי את התשובה "לתל-אביב!"

"תל-אביב?" היא נראתה מופתעת.

"כן, למה? את נוסעת לשם?"

היא נראתה מרוצה "אני גרה בתל-אביב ובדיוק חזרתי מחופשה באילת."

"עם מי?"

"סתם, עם כמה חברים מתל-אביב, אבל הייתי צריכה לפרוש מוקדם."

"למה? לא היה כיף?"

"היה, פשוט הרגשתי שזה הספיק לי."

היססתי רגע "תגידי..."

"כן?" היא שאלה אותי בנימה חמימה ומזמינה, מה שגרם לי פחות להסס.

"את במקרה מכירה מישהי בשם אלה בתל-אביב? אלה שובל?"

היא חשבה כמה שניות ואז ענתה "לא, אני מכירה אלה, אבל לא שובל."

הרגשתי פספוס "אני מבינה, דרך אגב... אני שלי, נעים מאוד." הושטתי לה יד ללחיצה.

היא לחצה את היד "אני סיוון, אבל אף אחד לא קורה לי ככה."

"אז איך כן קוראים לך?"

"עדיף שלא תדעי."

"נו, אני עכשיו דווקא רוצה לדעת!"

"פופו."

"מה פופו?"

היא נראתה נבוכה "ככה קוראים לי, פופו."

לא הצלחתי להתאפק ותוך כמה שניות פרצתי בצחוק.

"ידעתי שתצחקי עליי" היא הסמיקה מעט.

"לא..." ניסיתי להפסיק לצחוק וניגבתי מעט את דמעות הצחוק שבצבצו לי בזווית העין. "חס וחלילה שאני אצחק עלייך, פשוט לא ציפיתי לשם כזה."

"אני רגילה, זה בסדר" היא שנתה נימה "אז את המלווה שלי?"

"כן בטח, אם כבר, אז את הג'י פי אס שלי."

"אין בעיה, כל עוד את איתי עד שאנחנו מגיעות לתל-אביב."

"באש ובמים" הוספתי לדבריה.

מהר מאוד הרגשתי איך הזמן באוטובוס זורם, והנסיעה לא כל כך מייגעת וארוכה כמו בפעמים אחרות. 

סיוון... זאת אומרת פופו, הייתה מעניינת בטירוף והרגשתי איך יש בינינו כימייה כמו שבחיים לא היה לי עם אנשים שאני פוגשת באוטובוס. דיברנו על הכול, על משפחה, בית ספר, בגרויות, חברים, אבל השיחה שינתה גוון כשהיא הגיעה לשאלה הגורלית...

"ומה עם חבר?" סיוון חייכה אליי חיוך מרמז.

"חבר?" העמדתי פנים שאני לא מבינה במה מדובר.

"את יודעת... מה עם ענייני הרומנטיקה?"

"למען האמת" ניסיתי למצוא את המילים הנכונות, "יש לי חברה... זאת אומרת, אני לא יודעת אם היא גם מחשיבה אותי ככה."

"מה זאת אומרת?" פופו נראתה מבולבלת מההסבר המתוסבך שלי. גם אני.

"זאת אומרת..." לקחתי נשימה והחלטתי שאני מדברת על הנושא ויהי מה! "אני נוסעת אליה עכשיו לברר את זה."

"מה? התנשקתן?"

נהייתי אדומה "כן..." הצחיקה אותי הנאיביות שבשאלה, היא הזכירה לי קצת שאלות שיש במגזינים 'מעריב לנוער' וכדומה. "אני יודעת שהיינו יחד כשהיא גרה באילת, אבל היא עברה לתל-אביב."

"ולא נפרדתן?"

"לא בדיוק..." לקחתי קצת זמן עד להמשך המשפט "סתם, דיברנו בטלפון כל הזמן ויום אחד היא אמרה לי שהיא לא רוצה להמשיך לדבר איתי, כי היא מרגישה שאני נתקעת במקום בגללה."

"נו?" פופו לא הבינה.

"מה נו? היא הסיבה שאני עכשיו מדברת איתך ונוסעת באוטובוס הזה."

"איך קוראים לה?" פופו התחילה בטון מתחקר.

"אלה" אמרתי בעצבות.

פתאום באורך פלא, כאילו היה מעורב בזה מעשה קסם, התחיל להתנגן ברדיו השיר שאלה הקדישה לי "מה שאת אוהבת," וקולה המתקתק של גלי עטרי הפעיל עליי את אותו הקסם שהמכתב הפעיל עליי.

עצמתי את עיניי, מקשיבה לשיר ורואה את אלה בדמיוני, רוצה לשיר לה אותו בחזרה. הבנתי כבר שהיא נורא אוהבת את גלי בזכות הביקורים שהיו לי בדירה הנטושה שלה לפני כמה ימים. באותם הביקורים יצא לי לא פעם להיתקל בארונית הדיסקים שלה ולראות את שלל האלבומים של גלי עטרי מככבים בין אוסף הדיסקים המגוון.

אני חייבת להודות שבאותם הימים הייתי יושבת בדירה שלה וחוקרת כל פינה ופינה שם כדי להכיר אותה מזוויות שעוד לא יצא לי להכיר.

אני חושבת שהיא ידעה שאני אעשה בדירה שלה שימוש כזה, היא תמיד נראתה כזו חכמה ומסתורית מבעד למעטפת המתיקות שלה.

"מה קרה, שלי? למה את עוצמת עיניים? את עייפה?" קולה של פופו קטע בפעם השנייה את מחשבותיי.

פתחתי את העיניים וחייכתי אליה "אלה הקדישה לי את השיר הזה, זה לא אירוני?"

נראה שפופו מאזינה לשיר. "לא" היא חייכה. "נשמע שהיא מאוד יקרה לך האלה הזו."

"את לא יודעת כמה" בלעתי רוק. "והיא כל כך טיפשה שהיא לא מבינה את זה! תביני, אני לא יכולה לדמיין את החיים שלי בלעדיה, בקושי הצלחתי לשרוד חודשיים מרוב געגועים ותאמיני לי שבחודשיים האלו חשבתי לא פעם לשים קץ לחיי."

"אל תגזימי" פופו נראתה מעט מבוהלת מדבריי.

"טוב, רק חשבתי, לא היה לי אומץ לעשות את זה!" ניסיתי להרגיע אותה.

"אנחנו כבר קרובות לתל-אביב" פופו הביטה מהחלון.

הבטתי גם אני, לא מאמינה איך הנסיעה עברה לי מבלי שהרגשתי.

לא עבר זמן מה והאוטובוס נכנס לתוך תל-אביב העצומה.

הבטתי בכל גורדי השחקים המפלצתיים שמככבים בעיר ולא הבנתי איך אלה שורדת יום-יום במחנק של העיר הזו. 

'ברוכה הבאה לעיר החטאים' אמרתי לעצמי, מתכוננת לרדת מהאוטובוס.



אחרי שאני ופופו ירדנו מהאוטובוס המזדחל, שמנו פעמינו לכיוון ביתה של אלה, בידיעה שפופו משמשת בזה הרגע כג'י פי אס מהלך.

לא עבר זמן רב והגענו לרחוב, שם פופו נפרדה ממני לשלום בנשיקות וחיבוקים והחלפת מספרי טלפון, אחרי שהיא נדהמה לגלות שאין לי פייסבוק.

צעדתי ברחוב עם התיק גדול על הגב ועם נרתיק הגיטרה, מחפשת בית אחר בית את הכתובת הנכונה. די לקחתי את הזמן בגלל שמעט חששתי, אבל גם רציתי נורא לראות סוף כל סוף את אלה, אחרי חודשיים שלא ראינו אחת את השנייה. אחרי הכול, התגעגעתי אליה כל כך שאם היו אומרים לי עכשיו שאני צריכה לחכות יום נוסף, הייתי נשברת על השנייה הראשונה.

ואז... פתאום זה קרה! לא האמנתי למראה עיניי ולתזמון בו הגעתי לאותו המצב. 

על ספסל בפינת הרחוב ישבה לא אחרת מאשר אלה, יפיפייה בדיוק כמו שזכרתי אותה. על ברכיה של אלה ישבה תינוקת, כנראה אחותה הקטנה. היא הייתה נראית מלאכית קטנה בעלת עיניים כחולות. בחיים לא תיארתי לעצמי שקיימת תינוקת יפה כל כך. שיערתי לעצמי שהיא בטח בת שישה חודשים בגלל שהיא נהמה מין מטר של צלילים לא מובנים והייתה מסוגלת לשבת. טוב, לא בדיוק לשבת, בעזרתה של אלה כמובן.

כשחזרתי להסתכל מרחוק על אלה, הבחנתי שמשהו שונה אצלה. היא הסתפרה. שיערה כבר לא היה ארוך ומגיע עד לקצה הישבן, עכשיו הוא הגיע בקושי לכתף, אבל הבחנתי בנוסף, במבטה המלא באושר כשהיא מחזיקה את אחותה הקטנה. כשהבטתי בה עברו במוחי לא מעט מחשבות על העתיד.

לקחתי נשימה והחלטתי שאני הולכת עם זה עד הסוף. צעדתי לכיוון הספסל כשכל צעד שלי מהוסס, מלאה בפחדים שאולי על פי חיוכה של אלה, היא מאושרת בלעדיי וטוב לה כשאני לא בסביבה. מיד הסתובבתי לחזור אחורה, מתחרטת על זה שבכלל הגעתי לפאקינג תל-אביב הזו, רוצה כל כך להסתלק מכאן הכי מהר שאפשר.

"שלי? מה את עושה פה?" קולה של אלה נשמע מאחוריי. כנראה שהייתי כבר קרובה מדי מכדי להתחרט.

הסתובבתי, מפחדת לראות את הבעת פנייה "סתם מטיילת..." התחלתי לגמגם. "חיפשתי את דיזנגוף, לעשות שם מעט קניות ואז עלתה מחשבה בראשי שאולי אקפוץ לביקור אצלך."

פניה של אלה היו קפואות ונראה שדי הופתעה מביקור הפתע שלי, לא לקחו יותר מכמה שניות והיא התאפסה על עצמה. "כן בטח, אני לא מאמינה לך!" היא חייכה את אותו החיוך שכל כך קיוויתי לראותו.

התקרבתי אליה, מתיישבת על ידה ועל יד אחותה, שנראתה די מבודרת מהמצב והשמיעה גל של קולות מוזרים ולא מובנים. "טוב, באתי לבקר אותך."

"רק לבקר?"

"תמר נראית כל כך חמודה, רק שתדעי שהיא ממש מזכירה אותך! הייתי בטוחה שהכנסתי אותך להריון בטעות ללא ידיעתי."

"יפה שאת זוכרת את השם שלה."

"שאני אשכח את השם של אחותה של הבחורה הכי יפה וסקסית במדינה הזו?"

היא חייכה."הצלחת להפתיע אותי, לא חשבתי שתבואי עד אליי."

"אמרתי לך, אני אוהבת אותך! החודשיים האלו נראו כמו נצח בשבילי."

אלה שתקה מעט ונראה שדמעות בצבצו בעיניה הכחולות. "את לא כועסת עליי?"

ליטפתי את ראשה של תמר ומבלי להתאפק נתתי לה נשיקה רטובה על הלחי, מה שגרם לפרץ צחוק אצל המתוקה. "אני כן" חזרתי להרצין.

היא נגבה את הדמעות שבצבצו לה, "חשבתי שאת תצליחי להתגבר עליי ורציתי רק בטובתך. האמנתי שבאיזה שלב את תמצאי לי תחליף..."

קטעתי את דבריה של אלה בנשיקה, אבל מהר הפסקתי אותה כדי לא להביך חס וחלילה את הקטנה. "נראה לך שאני אמצא לך תחליף?! את לוקחת לי חלק מהלב ואחר כך מתחרטת ומנסה להדביק את החלק הזה בחזרה? זה לא הולך ככה, תמיד יראו שהחלק הזה מודבק."

היא חייכה "לא ידעתי שיש לך אוצר דימויים כזה." היא פנתה לתמר וליטפה את לחייה. "תמר, תכירי, זאת שלי והיא באה עד אלינו מאילת."

תמר חייכה אליי ונראה כאילו היא מברכת אותי לשלום. 

"את כל כך חמודה שזה משהו!" הדבקתי לקטנטנה נשיקה נוספת והיא המשיכה להיות מבסוטה.

אלה חייכה לתמר כשהיא מרימה אותה באוויר "אז תמר, את לא חושבת שהגיע הזמן לחזור לאימא ואבא?"

"למה? ממש כיף בחברתה."

"כן, אבל היא כבר די עייפה, חוץ מזה אני רוצה להיות איתך בארבע עיניים" היא חייכה אליי חיוך ממזרי.

חטפתי ממנה את תמר, מנשקת אותה מלא נשיקות "טוב, אז הולכים לישון?"

"או! אני רואה שפתאום זה בסדר שהיא עוזבת אותנו" אלה צחקה.



עלינו במעלה המדרגות של הבניין שהיה נראה די ישן. כשהגענו לדירה, אלה דפקה שלוש פעמים על הדלת ואני עמדתי לידה בידיעה שאני הולכת לראות את ההורים שלה.

"פתוח!" נשמע קול של אישה מבוגרת קורא מתוך הבית. 

אלה פתחה את הדלת ושתינו נכנסנו לבית מעט מהוססות.

"שלום, שלום, מי החברה הנכבדה?" אימא של אלה הגיחה מאחד המסדרונות. היא נראתה באמצע שנות הארבעים, לבושה בצורה די אלגנטית ונראה שהיא עובדת בעבודת משרדים לפי בגדיה.

אלה הניחה את תמר שחרפה כבר, בעדינות בתוך העריסה ונעמדה לידי כשהיא מחזיקה בידי בחוזקה כאילו אני מאיימת להיעלם מהמקום. "זאת שלי, חברה מאילת."

אימא שלה חייכה אליי. "באת עד הנה מאילת?!" היא נראתה מופתעת.

"כן, אבל זה כלום, הנסיעה עברה עליי די בקלות."

"מה? נסעת באוטובוס?"

"אז על מה חשבת? על גמל?" אלה התפרצה לשיחה.

"ומאיפה אתן מכירות?" אימא של אלה החלה לחקור אותנו, אבל אלה גררה אותי לכיוון הדלת.

"ביי אימא, אנחנו הולכות."

"אבל עוד לא יצא לי להכיר מספיק את החברה שלך!"

"יצא לך, היא נשארת לישון פה." יצאנו מהבית כאילו התרחשה בו שריפה.



"לאן את לוקחת אותי?" שאלתי את אלה בחוסר סבלנות.

"למקום קצת יותר רגוע" היא חייכה אליי כדי להרגיע אותי.

"מה זה מקום רגוע?" שאלתי בחשש מה.

"מקום קצת פחות תל-אביבי."

"מה זה פחות תל-אביבי?"

"מקום עם קצת יותר טבע וירוק."

נכנסנו שתינו, למין שמורת טבע שדי נראתה לא קשורה לכל המקום הזה. לא האמנתי שקיים מקום כזה בתל-אביב האפורה.

בסך הכול, אין לי בעיה עם תל-אביב ואני מבינה אנשים שאוהבים לגור בה, אבל זה לא היה הסגנון שלי וידעתי בתוכי שאם זה לא הסגנון שלי, זה בטח ובטח לא הסגנון של אלה.

הגענו לחלקת אדמה ירוקה שנראתה מקום טוב לשבת בו.

כשהתיישבנו, אלה הביטה בי, בוחנת אותי עם עיניה הכחולות ומדביקה לי צרפתית עסיסית שכבר מזמן לא חוויתי אותה. כל כך התגעגעתי לשפתיים האלו שלא רציתי להפסיק את הנשיקה. היא השכיבה אותי במיומנות על הדשא, מלטפת את בטני ומפסיקה בבת-אחת את הנשיקה "נכון זה מקום יפיפה?" היא חייכה אליי חיוך קסום ומלא בגעגועים.

"נכון, איך מצאת אותו?"

היא נאנחה "כשרוצים משהו, סביר להניח שמוצאים אותו."

הבטתי עליה מוקסמת וחייכתי. "תאמיני לי שאני יודעת" ליטפתי את לחייה, "אז רצינו לדבר בארבע עיניים, לא?"
