---
id: 17609
title: "ימי התום - פרק יא'"
author: "אודיגו"
author_id: 1734
date: "2014-02-17"
category: "אהבת גברים"
tags: ['אירוטיקה גברית', 'אהבה וזוגיות']
prev_chapter_id: 17547
next_chapter_id: 17688
original_url: "http://gogay.co.il/story.php?id=17609"
---

# ימי התום - פרק יא'

פגשתי את סמי ממש מזמן, הייתי אז בחור צעיר מאוד, גרתי עם מישהו בשם גיא שמאוד אהב אותי ואני עשיתי כמיטב יכולתי לאהוב אותו באותה מידה. לא הייתה שום סיבה שלא נהיה מאוד מאושרים יחד אבל עובדה שלא הייתי מאושר איתו. לא יודע למה כי גיא היה ממש נחמד, הוא נראה טוב, אהב אותי והתייחס אלי בנדיבות ובהגינות, נכון זה נגמר במכות, אבל הן הגיעו לי ואף פעם לא כעסתי עליו באמת שהחטיף לי. המסכן נבהל עוד יותר ממני ואפילו התנצל... עשיתי לו טובה שעזבתי אותו אם כי לקח לו כמה זמן עד שהוא הבין את זה.
גיא, למרות כל מעלותיו, היה פשוט צעיר מידי בשבילי, בסתר ליבי תמיד ידעתי את זה וידעתי שאני נמשך לגברים מבוגרים, ככה זה אצלי, זה התחיל עוד כשהייתי תלמיד תיכון, ובני אדם לא באמת משתנים, ולא שלא ניסיתי, כשהייתי בצבא ניסיתי הכל, אפילו בנות, ותמיד חזרתי בסופו של דבר לגברים בגיל של אבא שלי, ואפילו מבוגרים יותר.
בגיל עשרים ושתיים הייתי סטודנט, ועבדתי כמלצר באיזה מסעדה על שפת הים בהרצליה ושם פגשתי את סמי. ברגע שראיתי אותו ידעתי שזהו זה, אני לא יכול יותר להעמיד פנים שאני אוהב את גיא, ואני חייב, פשוט חייב, להיות עם הגבר המדהים הזה.
הרכילות בין המלצרים אמרה שהוא גרוש, ובהחלט בעניין של גברים, וזו הסיבה שהוא התגרש, כי לאשתו נמאס מהרכילות. בשבילי זה היה מספיק כדי להחליף מהר שולחנות כך שאוכל להגיש לו ולבחון אותו מקרוב. נכון הם הוסיפו גם שהוא במצב כלכלי מצוין ואפילו אחרי שויתר על חלק נכבד מהרכוש לטובת אשתו הוא מסודר טוב, אבל זה כבר פחות עניין אותי ולא זו הסיבה שנדלקתי עליו.
למזלי הוא הגיע למסעדה כמעט כל יום לאכול צהריים ואני מיהרתי ומיניתי את עצמי למלצר האישי שלו ודי מהר רמזתי לו שאני רוצה להיות יותר מזה. הייתי אז בחור יפה ודי חצוף, ולמרות גילי לא הייתי ביישן ובטח שלא תמים. סמי הבין מיד מה רצוני, אבל לא היה מעוניין, מה שהגביר את נחישותי. בהתחלה הוא צחק עלי, לא התייחס, התעלם וכשהמשכתי להתעקש הוא אפילו כעס קצת, נזף ודיבר בגסות, אמר שאני מטריד אותו ושהוא לא מתרשם מהיופי שלי ומהגיל שלי, אני מציק לו ואם לא אפסיק הוא יפנה לאחמ"ש שלי ויתלונן.
"תתלונן לא אכפת לי, אני בין כה וכה מתכוון להתפטר, ממחר לא תראה אותי יותר." איימתי כמו ילד – אז עוד באמת הייתי רק ילד - וברחתי לשירותי הצוות לבכות.
הרגשתי כל כך מושפל ועצוב, לא יכולתי להפסיק לחשוב עליו, לחשוק בו לדמיין אותי איתו. דווקא בגלל שהוא לא היה מעוניין פיתחתי כלפיו מעין אובססיה, ואפילו הכנתי את השטח ודיברתי עם גיא על רצוני ביחסים פתוחים.
גיא כעס ונפגע מאוד, אבל לא היה לי אכפת, יכולתי לראות רק אותו, והנה הוא דוחה אותי כאילו אני סתם אפס קטן.
אתה סתם אפס קטן וטיפש אמרתי לעצמי, התיישבתי על האסלה הסגורה ויללתי מרוב אכזבה ובושה, ופתאום דפיקה בדלת וקולו של סמי, רך יותר ומעט מודאג, שואל אם אני בסדר.
בחיים לא הייתי כל כך מופתע, לא תיארתי לעצמי שהוא יטרח לקום וללכת אחרי, ואיך הוא ידע שאני פה, בשירותי הצוות שנחבאו מאחורי הלוקרים החלודים והצרים מידי שסיפק לנו בעל הבית שטיפח את המסעדה אבל התקמצן על נוחות העובדים?
"אני בסדר." אמרתי וקינחתי מהר את האף, תוהה אם אני נראה כל כך רע כמו שאני מרגיש, "אל תדאג לי."
"אל תגיד לי מה לעשות." נזף סמי בסמכותיות חביבה שגרמה לברכי לרעוד, והורה לי לפתוח מיד את הדלת. סמי היה טיפוס כזה שחילק תמיד הוראות לכול העולם, וכולם תמיד צייתו כמובן, גם אני, בעיקר אני, ולכן פתחתי לו כמובן ונעמדתי מולו עם הסינור המטופש שלא הסרתי עדיין, עיני אדומות ואפי נפוח, נראה כמו סינדרלה פתטית במיוחד.
"תראה אותך, תראה איזה פרצוף יש לך." הביט בי סמי במבט ביקורתי, "בן כמה אתה בכלל ילד?"
"בן... בן כמעט עשרים ושלוש."
"ומתנהג כמו ילד מפונק בן שלוש, עוד מעט תשכב על הרצפה ותצרח, אני לא סובל שעושים לי סצנות, לא מוכן לקבל את זה מאף אחד, אפילו לא מילדים קטנים."
"אני לא ילד קטן." מחיתי וחישקתי את שפתי שרעדו קצת. כל כך רציתי אותו, גיא אף פעם לא הצליח לגרום לי להרגיש ככה, ככל שהוא היה יותר קפדן וביקורתי ככה רציתי אותו יותר.
"לך תשטוף את הפנים ותסתדר קצת, מתי נגמרת לך המשמרת?"
"בעוד כמה דקות, בעצם כבר נגמרה."
"נו, לפחות זה." הוא דחף כרטיס ביקור לתוך כיס חולצתי וטפח בעדינות על לחיי, "תתקשר אלי בהזדמנות, אבל תזכור, אני בן חמישים וארבע, כמעט חמישים וחמש, ואחרי שהייתי נשוי כמעט שלושים שנה אין לי סבלנות לשטויות, אתה מבין ילד?"
הנהנתי וטסתי החוצה, העברתי את המשמרת שלי במהירות שיא לדפי שלא הבינה מה בוער לי כל כך וירדתי בחיפזון במדרגות האחוריות - אסור היה לנו לרדת בקדמיות - לחוץ למצוא פינה שקטה ולהתקשר אליו. לא היה צורך בזה כי הוא המתין לי במגרש החנייה, יושב בסבלנות בג'יפ השחור הקטן שלו ומביט החוצה מבעד לחלון. העיניים שלנו נפגשו ולמרות רצוני להיראות בוגר ורציני הרגשתי שחיוך ענקי מתפשט על פני. הוא הביט בי במבט מופתע ואז חייך אלי בחזרה, וככה זה התחיל.
הרבה פעמים כשנדלקים קשות על מישהו ומפתחים כלפיו אובססיה הכל נגמר ברגע שמגיעים איתו למיטה. קשה מאוד להגשים פנטזיה ולהמשיך להיות מאושר ומרוצה אחר כך אבל איתו זה הצליח. הוא פשוט היה מושלם, אהבתי בו כל דבר ורק אחרי הסקס איתו הבנתי שלאורך כל השנה עם גיא פשוט ישנתי. סמי העיר אותי ואני לא התכוונתי לחזור לישון שוב, מצאתי את הגבר שלי ולא התכוונתי לעזוב אותו יותר לעולם.
אני מניח שכולם, כולל גיא שאמור היה להכיר אותי טוב, חשבו שאני איתו כי יש לי איזה אינטרס כלכלי, או תסביך אבא או משהו, לא יודע, אולי הם צדקו, אבל מבחינתי זו הייתה אהבה מהרגע הראשון, ואני חושב שגם הוא... הוא גבר מהסוג הישן שלא משתפך ומדבר על רגשות, אבל אני אף פעם לא אשכח את ההבעה שעלתה על פניו כשראה אותי מוכה וחבול אחרי המריבה האחרונה עם גיא.
"מי עשה לך את זה? אני אהרוג אותו." הוא אמר וקם, כועס כמו שלא ראיתי אותו כועס אף פעם.
כשראיתי אותו ככה הודיתי לאלוהים שהוא לא יודע על גיא וחושב שאני סתם גר עם שותף סטרייט שלא יודע עלי.
מרוב פחד שיקרתי לו שמישהו שאני לא מכיר התחיל איתי באיזה פיצוציה, וכשסירבתי לו הוא עקב אחרי הביתה, תפס אותי בכניסה לדירה והכה אותי. התעקשתי שאני לא יודע מי זה היה, ואני לא זוכר איך הוא נראה, וכשהוא רצה שלפחות אגיד לו איפה נפגשתי איתו התחלתי לבכות והתחננתי שלא ילך ולא יעזוב אותי לבד.
למזלי זה עבד, הוא חיבק אותי, וניחם והרגיע ופינק, ולמחרת שאל, קצת בביישנות, מה דעתי לבוא לגור איתו עד שארגיש יותר טוב.
הסכמתי ויומיים אחר כך הלכנו יחד לקחת את החפצים שלי, לא לפני שבדקתי קודם שגיא לא נמצא, וזהו, מאז היינו יחד.
בהתחלה הוא עוד שאל מידי פעם אם אני לא חושב שמיציתי, והגיע הזמן שאעבור למישהו שקרוב יותר לגילי? כל פעם הייתי צריך להסביר לו מחדש שלא מיציתי, בכלל לא, אני מאושר איתו כמו שהוא מאושר איתי, אני אוהב רק אותו ואוהב אותו לנצח, ואין לו סיכוי להיפטר ממני, ובסוף הוא השלים והפסיק לשאול.
