---
id: 18443
title: "רגילה - פרק א'"
author: "ליתי"
author_id: 1676
date: "2014-11-17"
category: "אהבת נשים"
tags: ['צבא וגאווה']
prev_chapter_id: None
next_chapter_id: 18469
original_url: "http://gogay.co.il/story.php?id=18443"
---

# רגילה - פרק א'

נסענו באוטו מרוגשים. אבא נהג, אימא לידו, אחיותיי ישבו איתי מאחור. השעה הייתה מוקדמת מאוד, יום ראשון טיפוסי, אבל בשבילי הוא לא היה טיפוסי בכלל, הרגשתי שזה היה היום הראשון של תחילת חיי. אבא היה פחות מעוצבן מכרגיל בכביש ועלתה בי מחשבה שאולי הוא לקח כדור הרגעה. בחנתי כל עץ ופרח כאלו אני אומרת להם שלום לראשונה. ברקע בקע מהרדיו השיר החדש של קיילי מינוג confide in me ואני מלמלתי אותו בהרגשה שזה סימן מלמעלה שהכל יהיה בסדר.בלשכת הגיוס היה די צפוף, כאלו נעים שם בזמנים אחרים. אבא חנה במקום טוב ודאג להזכיר שזה הפעם השנייה שהוא עושה את זה אז הוא רגיל, קודם אחותי הגדולה ועכשיו אני. כשתבוא תורה של אחותי הקטנה חשבתי, הוא יהיה ממש מיומן. יצאנו מהאוטו ואני כמובן לא הסכמתי שמישהו אחר ייסחב את התיק שלי. הוא גם לא היה כבד, לא לקחתי את כל הבית, כמו שהרבה נשים רגילות, לקחתי מה שצריך. כשהגענו לאשנב מסרתי את שמי וקיבלתי מספר. הנה התחלנו עם המספרים חשבתי לעצמי. "כשיקראו במספר שלך תעלי לאוטובוס, ברור?" רטנה החיילת העייפה שמולי."ברור." אמרתי.ישבנו בחוץ על הספסלים. אימא שאלה אם מישהו רוצה לאכול או לשתות ולרגע נחרדתי שהיא הכינה סנדוויצ'ים והביאה תרמוס, אבל אז הבנתי שהיא חשבה לקפוץ לשק"ם לקנות. נראה לי שמה שהיא הכי אהבה בשירותה הצבאי היה השק"ם, אבל לא אמרתי כלום. זכרתי שעוד אחת מהכיתה שלי צריכה להתגייס היום, 2.10.94, אבל קיוויתי שהיא לא תגיע כי כל כך רציתי להיות אני החדשה, בלי נספחי העבר.מאז שאני זוכרת את עצמי חיכיתי ליום הזה, יום הגיוס. אחותי הגדולה תמיד אמרה, "הצבא זה המקום למצוא את חברות הנפש שלך." ואני כל כך קיוויתי לזה, חברת נפש אמיתית! את החברות שלי מהבית די מיציתי, אני מכירה אותן מגיל ארבע בערך ואין הרבה שהן יכולות לחדש לי. רציתי את ההתחלה הרעננה הזאת וגם לא רציתי שיזכרו אותי כמו שהייתי בתיכון, חנונית וכבדה כזאת, מן שילוב של מועצת תלמידים וראשגדי"ית. הרגשתי שכל החיים לא נתתי את כולי, תמיד הראיתי רק צד אחד, ועכשיו רציתי להיות קצת יותר קלילה, מגניבה וספונטאנית.חזרתי למציאות כשנשמעו המספרים ברמקולים, אך עדיין לא קראו במספר שלי. מסביב ניסו האנשים לנחש לאן האוטובוס נוסע. אבא אמר שלפי חבר קרוב מדובר על "מחנה שמונים". הוא היה מרוצה, גם אחותי הגדולה הייתה במחנה שמונים ויצאה קצינה. לי גמרי לא היה אכפת לאן ייקחו אותי, כמה שיותר קרבי יותר טוב. התחלנו להצטלם וזה היה מאוד משעשע, כולם היו לחוצים חוץ ממני, ואימא ציינה, "גם בכיתה א' לא נלחצת." לא הבנתי מה הקשר לכיתה א', כאן אני מתחילה משהו אחר לגמרי, מבחינתי כאן כבר לא מדובר בחרוז ב"שרשרת חובות חיי" כאן ממש הייתה לי הזכות לברוח קצת מהחיים שלי, להתחיל מחדש, למצוא את עצמי ולא אכפת לי גם להיות רחוק מהבית.לפתע שמעתי את מספרי, הסתכלתי סביב וראיתי שאין רמז לחברתי מהכיתה, נשמתי לרווחה, שמתי את התיק בתחתית האוטובוס, נישקתי את אמא ואבא, חיבקתי את אחותי הגדולה ואת אחותי הקטנה שקצת בכתה, ועליתי ברגל ימין לאוטובוס. בדרך כלל אני מתיישבת קרוב לחלון באיזה ספסל זוגי קרוב לאמצע, אבל היום אמרתי, אעשה משהו אחר ולקחתי את עצמי לספסל האחרון של האוטובוס. לא עבר זמן רב וכמה בנות הצטרפו לספסל האחורי. הן נראו לי פתאום די דומות, היה להן שיער בלונדיני ארוך, מראה אופנתי וגוף לא רע, לי בקושי היו ציצים, ולהן היו, ובנוסף היו גם רגליים ארוכות ומכנסיים קצרות. גם אני נראית מצויין, חשבתי לעצמי, לבשתי את חולצת המזל שלי הלבנה שלבשתי לכל הבגרויות, לבשתי את מכנסי הג'ינס שלושת רבעי הבהירות, נעלתי נעלים סגורות שחורות (אולי לא אופנתיות אבל לא התכוונתי להרוס נעליים טובות בטירונות),  ומשקפי שמש מנומרים עגולים עם זגוגיות ירוקות. השיער שלי היה אסוף בקוקו בצבע חום עכבר, אבל בשמש הוא הופך לשטני.הבנות התחילו לספר איך קוראים להן ומאיפה הן, וניסינו לנחש לאן נוסעים. לבסוף הסמל לקח את המיקרופון ואמר, "בנות, אנחנו נוסעים לג'וליס." צחקתי וסימנתי לאבא, שעקב אחרי מחוץ לאוטובוס, שנוסעים לג'וליס. הוא הגיב במבט תוהה. הכי טוב אמרתי לעצמי, המחנה הכי קרבי! ישנים באוהלים, עושים מטווחים. הרגשתי שעם סיבוב גלגלי האוטובוס מסתובבים גלגליי הפנימיים ואומרים, ליעד, הנה עכשיו את בתנופה, תיכף הגוף שלך יתעצב, המוח שלך יהיה קליל יותר, יהיה לך חבר, תהיה לך חברת נפש. הבנות סביבי נראו המומות כשציינתי שאני מתל אביב, הרי הן נשות העולם הגדול מראשון לציון. הן עוד לא מכירות אותי חשבתי לעצמי, אני לא מייצגת שום עיר, אני מייצגת את עצמי בלבד.עוד לפני הנסיעה דרומה, לג'וליס, לקחו אותנו לאזור שונה בתל השומר, שם עברנו את "שרשרת החיול". מדדו אותנו - גובה, משקל, נתנו לנו מספרים אישיים וקיבלנו זריקות חיסון. כשהגענו לחלק של קבלת המדים הייתי מאוד מרוגשת. איזה טמבל שאל מה המידה שלי והסתכל עליי כמו על פרגית צעירה, אבל הוא לא עניין אותי, חשבתי על מדי הדקרון ומכנסיי הכותנה השווים, על הירכית והחגורה, על הכומתה ועל דסקית שכבר חלמתי ל'שפצר'. נזכרתי איך ראיתי את אחותי הגדולה בפעם הראשונה במדים, כמה שקינאתי בה שיש לה 'חליפה' כל כך אחידה ומיוחדת, ואיך נראיתי חיוורת לצידה בתלבושת הכחולה דהויה של בית הספר. לאחר קבלת המדים הגענו לאולם אדיר מלא בשולחנות מסודרים בשורות. מולנו עמדו שתי מפקדות - אחת בלונדינית מלאה, והשנייה מתולתלת רזה עם שיער שחור. הבלונדינית צעקה, "מחלקה ח' אחת, אני רוצה לשמוע דממה!" איך אפשר לשמוע דממה? חייכתי לעצמי, אבל התאפסתי על עצמי כי היא המשיכה, "עכשיו כולנו נעבור מאזרחי למדים." כאן? חשבתי, אני צריכה להתפשט וללבוש מדים מול כל הבנות? "אנחנו נלבש את הירכית ומכנסי דקרון, לא לשכוח חגורה, דסקית וכומתה." מזל שהייתי בצופים, חשבתי לעצמי, אני יכולה להתפשט בלי שממש 'יראו לי'.התלבשתי מהר אבל כשהגעתי לחגורה לא הבנתי איך מזיזים אותה. פתאום עברה המפקדת הבלונדינית, לא הבנתי שזו לא הדרך לפנות למפקדת, אבל הייתי במצוקה ולפני שהבנתי מה קורה שאלתי אותה, "את יכולה לעזור לי?" היא הביטה בי במבט מופתע אבל מבין, לקחה את החגורה ותוך שניות סידרה אותה. הייתי אסירת תודה. לאחר החלפת המדים עמדנו במעגל מחוץ לאולם הגדול. במעגל נאמר לנו שעכשיו אנחנו חיילות מן המניין ומעתה והלאה מתחילה הטירונות וכל מה שנעשה ישפיע עלינו בהמשך, גם על ההצבה שלנו. לפתע ראיתי עוד בחורה מתקרבת אלינו. זו הייתה רותם - חברה מהכיתה שלי. היא איחרה כנראה וצירפו אותה ברגע האחרון. יופי חשבתי, רק שלא ידעו שאני ביחד עם זאת שאיחרה. היא עשתה לי שלום עם העיניים וחייכה אלי, ופתאום הרגשתי שאולי החמרתי איתה, ודווקא יהיה מגניב להיות איתה ביחד בטירונות. נסענו לגו'ליס והפעם הדרך עברה בשקט יחסי כי המפקדות כבר היו איתנו באוטובוס. הגענו למחנה, לקחנו את התיקים שהבאנו מהבית שנוספו אליהם גם הקיטבגים, וישר התחילו להריץ אותנו. "במגרש המסדרים תוך שלוש דקות!" נשמעה הפקודה. ניסיתי לרוץ עם שני התיקים ולא הצלחתי. לפתע ניגשה אלי משהי גבוהה עם שיער קצר, תפסה את רצועת הקיטבג ועזרה לי לסחוב אותו, כשהיא סוחבת בנוסף גם את התיק והקיטבג שלה."תודה." אמרתי, מופתעת, "לא כבד לך?""לא." ענתה, "אני בחורה חזקה.""איך קוראים לך?" שאלתי."עינת.""היי עינת, אני ליעד." עניתי בתמורה. הגענו למגרש, שמנו את התיקים, ועמדנו בשלשות. "מכיוון שהגעתן ראשונות," אמרה המפקדת המתולתלת, "אתן תסדרו את כל המזרונים בכל המיטות באוהלים לכל הפלוגה, יש לכן חמש דקות." הצביעה על ערמה ענקית של מזרונים. מזל שעינת עזרה לי, הצלחנו לקחת כל פעם שני מזרונים במקביל, ותוך פחות מעשרים דקות כל המיטות היו עם מזרונים. הבנות רטנו שמשפיל שאנחנו צריכות לסחוב, ולמה שכל מחלקה לא תיסחב את המזרונים שלה בעצמה? אבל אני הייתי מאושרת, בכל זאת היא אמרה שהגענו ראשונות, לא? ואני אוהבת להיות מקום ראשון. "יש לכן עשר דקות להתחלק לאוהלים, להניח את החפצים על המיטות ולעמוד בשלשות חזרה במגרש." המשיכה המפקדת, ואני כבר ידעתי, אהיה עם הבנות מהספסל האחורי, וכך היינו, הבנות שהיו איתי בספסל ביחד עם עינת ועוד בנות שהיו בספסלים לפנינו. עשר בנות באוהל הקיצוני ביותר. באפסנאות קיבלנו מדי ב'.  המדים שקיבלתי היו גדולים עליי בכמה מידות, והיו בצבעים לא אחידים, היו להם חורים בבית השחי, והם נראו עלי זוועה, אבל לא נתתי לזה להעיב עליי. לפחות קיבלתי נעליי ב' מדוגמות גבוהות עם רצועות. את משך היום העברנו בת"ס (תרגילי סדר), עד שהגיע הערב. בין לבין רצנו לחדר האוכל, אבל חוץ מקוטג' לא זיהיתי שום דבר אחר. במילא לא היה לי תיאבון מכל ההתרגשות והתרוצצויות אז ויתרתי על הארוחה. אחר כך הושיבו את כל חניכות הפלוגה במעגל עצום.  ישבתי מרחוק כי הייתי אחרונה בשלשה שלי. היה כבר חשוך ורק שמעתי את מי שהציגו כמפ"ית שדיברה חלושות במיקרופון. לא שמעתי את דבריה מילה במילה אבל שמעתי אותה אומרת שמחלקה ח1 נשארת שבת ראשונה. אוי ואבוי חשבתי ומיד התחלתי להזיע, לא לקחתי בחשבון שיתכן ואשאר שבת ולא לקחתי מספיק בגדים. אבל אסתדר, זה לא פעם ראשונה שאני מחוץ לבית, חשבתי לעצמי.לאחר השיחה המפקדות שלחו אותנו לאוהלים ואמרו לנו שיש לנו חצי שעה להתקלח ולעלות על אזרחי. הלכתי לאוהל והוצאתי את תיק הרחצה שלי, לקחתי את המגבת הצבאית, שמתי שקפקפים והלכתי למקלחות. מסתבר שהמקלחות היו של כל הפלוגה, וכשהגעתי היה שם בלגאן וצפיפות. מה הן עושות עניין? חשבתי לעצמי, אני יוצאת ונכנסת תוך שתי דקות, הרי בצופים עשיתי את זה גם עם מים קרים. כשהגעתי לעמדת המקלחות, ראיתי שהמים מגיעים עד השוק, כל המקלחות היו לגמרי סתומות ומים לא התנקזו. נכנסתי והתקלחתי, למרות הגועל, התלבשתי מהר והלכתי לאוהל שלי, האחרון בשורה. בדרך עברתי ליד האוהל של רותם והיא עשתה לי "היי," מהיר. באוהל, כשהתמקמתי במיטה, ראיתי את הבנות פעם ראשונה בלי בגדים. כמעט לכולן הייתה כתובת קעקע. לאחת כל הרגל הייתה מלאה בפיתולי עלים מעניינים, לאחרת ביד ולשלישית בגב. לא הכרתי עד היום מישהי שיש לה כתובות קעקע, ובכלל, אימא שלי הייתה הורגת אותי אם הייתי עושה אחת.הבנות באוהל צעקו והשתוללו, ופתאום צצה מפקדת חדשה. היא הייתה בערך בגובה שלי, זאת אומרת ממוצעת, שיער ארוך שחור, גוף חזק וחטוב, וקול  עדין שלא אפיין את הליכתה ההחלטית. זה הצחיק אותי כי לי יש קול עמוק עם הליכה מהוססת. אבל מה אני משווה בכלל את עצמי. היא לבשה מדי ב' שישבו עליה בול, כובע מצחייה שישב על עיניה, למרות שכבר היה חשוך, דרגת רב"ט על ידיה, ושרוך ירוק ויפה אחוז בסיכת ביטחון גדולה ממתכת עם חרוזים בכל הצבעים. הנשק שלה, אמ- 16 מקוצר, היה ב'הצלב' ועל החגורה שהחזיקה את הנשק היה כתוב 'אורלי' באותיות רקומות בסגול. הנעליים שלה היו נעלי ב' גבוהות מצוחצחות, וחולצתה הייתה מקופלת על ידיה למרות שהיה די קר. "בנות! עוד עשר דקות כיבוי אורות. מחר נקום בחמש בבוקר. אני מצפה שאף אחת לא תצא מהאוהל עד מחר, לילה טוב." איחלה לנו והלכה.  תוך עשר דקות כובו האורות. הוצאתי פנס וקראתי את המכתבים שהכינו לי בני משפחתי. אלו היו מכתבים מרגשים ותומכים. במיוחד ריגש אותי המכתב של אבא, שפעם ראשונה אמר בגלוי שהוא גאה בי ושהוא סומך עליי ושהוא יודע שאני אצליח ואפיק את המירב מהטירונות, ובמיוחד שיהיה מוזר בלעדי ושהוא כבר מתגעגע, ואוהב. הבנות עוד עשו רעש אבל בסוף נרדמו. רק אני התהפכתי ולא הצלחתי לישון.
