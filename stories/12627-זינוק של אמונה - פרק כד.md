---
id: 12627
title: "זינוק של אמונה - פרק כד"
author: "ג'יין דו"
author_id: 844
date: "2005-10-19"
category: "יצירה טרנסג'נדרית"
tags: ['אהבה', 'סיפורי אהבה', "יצירה טרנסג'נדרית"]
prev_chapter_id: 12553
next_chapter_id: 12655
original_url: "http://gogay.co.il/story.php?id=12627"
---

# זינוק של אמונה - פרק כד

**רומי** - הבוקר מצא אותי עם צלצול צורם במיוחד של הטלפון בטואלט ליד הצד ששכבתי עליו במיטה.
"כן..." אמרתי בגרון יבש וצרוד. "רומי?" ענה קול רענן באופן מעצבן לשעה 6:52 בבוקר, לפי השעון שעל הקיר.
"רומי, את ערה?" "עכשיו כן ריטה, מה קורה?" הזדקפתי בדאגה, ריטה אינה נוהגת להתקשר אלי בשעות כאלו ובכלל, בשנתיים האחרונות אפשר היה לספור על יד אחת את הפעמים בהן הרימה טלפון וגם זה היה מאולץ.

"מצטערת שהתקשרתי בשעה זו אך תיארתי לעצמי שתרצי לשמוע שאימא ערה". "היא ערה?! איך היא מרגישה?" שאלתי קצת חזק מידי וקפצתי כנשוכת נחש מהמיטה על מנת להתחיל להתלבש הכי מהר שאפשר וריבי, מסכנה שלי, נבהלה עד עמקי נשמתה.

"מצטערת, אני כבר אסביר" לחשתי אליה בתגובה לפרצוף המופתע והמעט כעוס על היקיצה הטראומטית והלא יזומה מצידה.

אחרי שסיימתי עם ריטו'ש (*מתי בפעם האחרונה קראתי לה כך?*) את השיחה, התחלתי להתלבש ולהסביר לריבי את קיצורי הדברים, מתנצלת על התנהגותי ובריחתי המהירה ומנשקת אותה לשלום על פיה כדי להמתיק את הגלולה המרה. היא, כמובן, הבינה והתנהגה בסלחנות ורגישות רבה, לא שאני בכלל מופתעת מהבחורה המדהימה הזו. 

הגעתי לביה"ח לחדרה במחלקה ובחוץ פגשתי את ריטה, עם כוס קפה מהביל, מה שהזכיר לי שלא קיבלתי את מנת הקופאין שלי להבוקר.

לפני שניגשתי אליה, הלכתי לקפיטריה הסמוכה להביא לי קפה שחור חזק ומתוק עם 2 כפיות סוכר כדי לתת לי זריקת אדרנלין ולהוציא את שארית קורי השינה העקשניים שעדיין סרבו לעזוב אותי גם כשהשעה התקרבה ל-7:30.

"ריטו'ש, מה קורה, למה את לא בפנים?" "החלטתי לצאת להפסקת קפה ולתת לאבא קצת פרטיות". "אמרתם לה עלי? שאני פה?" "האמת, לא אמרנו כלום, לא אני ולא אבא, הוא בכלל לא רצה שתהיי מעורבת במה שקורה אך אני התעקשתי" "תודה" לחשתי בכאב על המצב, לוחצת את כתפה. 

"לא ידעתי מה לומר לה" המשיכה "פחדתי שההתרגשות לא תעשה לה טוב. דיברתי עם ד"ר פילדר וסיפרתי לו באופן כללי שמדובר על מצב עדין של סכסוך משפחתי והוא חושב שזה הזמן לשים בצד את חילוקי הדעות ולרכז את כל האנרגיה בטיפול באימא אבל, וזה אבל גדול, חשוב לא לגרום לה להתרגשות לכן, הוא הציע שאחד מאתנו יעשה לה הכנה על בואך ולפי תגובתה נוכל לראות את מוכנותה ורצונה לראות אותך. בגלל סיבות ברורות למדי, אני לקחתי על עצמי את המשימה לדבר עם אימא".
"אני מקווה שהיא תיתן לי הזדמנות" "אני אעשה כמיטב יכולתי לשווק אותך" היא חייכה וקרצה.

ריטה נכנסה פנימה ואבא יצא. כאשר הוא ראה אותי הוא נתן בי מבט קפוא, שאינו מסגיר דבר, למרות שהייתי יכולה להישבע שהשנאה התהומית שנשקפה מכל מבט יוקד שלו לאחרונה שככה מעט אבל אולי זה היה רק wishful thinking.

הוא הלך לכיוון הקפיטריה ואני נשארתי בחוץ עם כוס קפה מתקרר והמתח שאוכל אותי מבפנים.


אחרי כרבע שעה, שנראתה כמו שעות של המתנה, פתחה ריטה את הדלת וקראה לי לבוא. אני קפצתי מהר מהכסא, זורקת את שאריות הכוס השנייה של הקפה המבחיל מהמכונה ונכנסת פנימה, לא לפני שריטה לוחשת לי "היא מסכימה לראות אותך, את רוצה שאני אבוא איתך?" "לא, זה בסדר, אני אסתדר". עניתי לה אך הרגשתי שאני משקרת אותה ואת עצמי. 

"מה אמרת לה?" שאלתי אותה מתוך סקרנות לפני כניסתי פנימה. "פשוט פניתי אל אותן פינות הרגש כלפייך שאותן היא מנסה להכמין מפאת כל אירועי העבר והמשקעים". "תודה" אמרתי והיא לחצה את כתפי במחווה דומה לזו שאני עשיתי קודם לכן ואני חבקתי אותה חזק מזה הרבה הרבה זמן ונהנית מכל רגע, נותנת מרגוע לגעגועים אליה ושואבת ממנה כוחות. 

בפחד גדול המהול בהתרגשות פתחתי את הדלת, כאילו חוששת להפריע את השקט, שכל שנייה של קיומו הצילה אותי מחרדת הדחייה. הצצתי פנימה היסוס, נכנסתי וסגרתי את הדלת בזהירות, לא רוצה להבהיל את אימא, שראשה מופנה ממני אל עבר החלון, מביטה-לא מביטה מהחלון על נוף הבטון של שאר מבני מתחם בית החולים.

*'עכשיו החלק הקשה' *חשבתי לעצמי, בקושי בולעת את גוש הרוק שהחליט דווקא ברגע זה להיתקע בגרוני.
