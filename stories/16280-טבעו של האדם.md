---
id: 16280
title: "טבעו של האדם"
author: "בלונדר"
author_id: 1720
date: "2011-02-13"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=16280"
---

# טבעו של האדם

השעה הייתה אחת עשרה בבוקר, יום שבת.

אין על יום שבת, היום היחידי בשבוע שאני מרשה לעצמי לנוח.

בחוץ היה חורפי למדי, מה שתרם לאווירת הפינוק.

פתחתי את המחשב באתר "YNET" כדי לבדוק מעט על חדשות השבוע, הקלדתי את כתובת האתר, חיכיתי כמה שניות והנה עולות לפניי אלפי תמונות מזוויעות, אימא שרצחה את ילדיה, פיגוע ירי בצפון, אונס של קטינה בת שתיים עשרה, ואובמה, שלא מפסיק לעשות למדינה רגשות אשם. אלה היו רק חלק מכתבות הזוועה, היו עוד כתבות על אנטישמיות, על שנאת ערבים ומה לא. הרגשתי איך בשניות הבוקר שלי הופך לנאחס אחד גדול... 

המשכתי לדפדף מעט באתר והנה למטה, למטה אני מבחינה בכתבה זעירה שמספרת על תחרות עוגות שנערכת בחיפה, והנה יש גם תמונה של עוגה שנראית חבל על הזמן...

אני מייד מרגישה איך כל בלוטות הלשון שלי פועלות בבת-אחת ואני חושבת לעצמי, מעניין מה יש במטבח לאכול?

אני נגשת למטבח, מחפשת וצדה מוצרים, והנה אני מחזיקה באבוקדו, גדול ועסיסי והכי חשוב! רך...

אני חותכת את האבוקדו לחצי בזמן שבראשי רצות מחשבות על אותן הכתבות... 

זה לא מוזר? הרי כולם מתלוננים על כמה המצב רע, על כמה שמלחמות, הרג ופשע זה דבר נורא, אבל אחרי הכול זה מה שאנחנו מעוללים לעצמינו! מי אם לא האדם יצר את הנשק? מי אם לא האדם יצר את השנאה כלפי הזר? מי אם לא האדם פרץ במלחמות? הדבר היחיד שאולי האדם לא יצר, זה את אסונות הטבע ואת המחלות, אבל גם אותם הוא הצליח למגר.

אני מתחילה למעוך את האבוקדו במזלג והנה צץ במוחי רעיון!

אני אחלק את עיסת האבוקדו לשתי צלחות ואבוקדו אחד אני אמליח ואת האבוקדו השני אני אמתיק, וזה מה שאני עושה כמובן...

בזמן שאני ממתיקה תערובת אבוקדו אחת וממליחה את השנייה אני שואלת את עצמי, האם האדם רע מטבעו?

והנה סיימתי להכין את שתי התערובות והאבוקדו פותח לי כבר את התיאבון ואני מייד פורסת לחם כדי למרוח עליו את האבוקדו המומלח, כשלפתע אני מבחינה במשהו יוצא מן הכלל, שתי עיסות האבוקדו נראות שונות כל כך, האחת נראית ירקרקה כהה ונוזלית, זאת העיסה המסוכרת. ולעומת זאת השנייה נראית ירקרקה בהירה ועיסתית יותר, אפילו מלאה בגושים.

איך יכול להיות שמאותו אבוקדו תצאנה שתי עיסות שונות להפליא? הרי זה אותו אבוקדו!

והנה מצאתי פתרון לשאלה שלי! אין, אבוקדו זה פרי קסום כל כך!
