---
id: 15902
title: "עבודה בעיניים"
author: "ליתי"
author_id: 1676
date: "2010-03-17"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=15902"
---

# עבודה בעיניים

עבודה כזאת לא מוצאים כל יום. 

גם משרד ממשלתי, גם נושא מרתק וגם אני שרק סיימתי את התואר. 

אני באה לראיון, וכבר בכניסה אני מרגישה איך שזה יכול להיות הבית שלי פה, הכול כל כך מואר ויפה. אני שומעת את הפקידה בעמדתה בכניסה מדברת עם אחד הגברים במשרד, היא מפלרטטת איתו באופן מופגן מול כמה אנשים ואני חושבת כמה זה מרענן אווירה מתירנית שכזאת. מישהי רזה וגבוהה קוראת לי לחדר שלה ואני לא יודעת אם זו היא שתראיין אותי, קרי הבוסית, או המזכירה שלה. בכל מקרה אני מחייכת. אני נכנסת לחדר וישר בודקת אותו מכל הכיוונים. היא מציעה לי לשבת, ואני מבינה שהיא הבוסית, ואני מסתכלת עליה אבל גם על כך שהחדר סגפני אבל מואר, יש בו עציץ קטן ותמונה של כלב וחתול, יש פח גדול של נייר למחזור ואני כבר בונה את האסטרטגיה שלי. היא רוצה שנתחיל בזה שאספר עליי, אף על פי שאני מתה לשמוע על העבודה, ולמזלי היא מספרת קצת על המקום, והחוטים נטווים בראשי, אני כבר רואה את המפה כולה, את המפה שאגיש לה והיא תיפול ברשתה. ואיך שאני מספרת על עצמי אני אומרת כמה שאני חיה חיים אקולוגיים, ושחיות הן חלק בלתי נפרד מחיי וכמובן שפמיניזם הוא זרם עקרי באמונותיי, כי היא נראית אחת שנלקחה מרומן של ג'יין אוסטין רק יותר ממורמרת. אני לא משקרת, אלה באמת נושאים שנוגעים לליבי, אך הקשר ביניהם לעבודה הזאת הוא לגמרי מקרי. אני לא שוכחת לחייך וכמובן להחמיא לה על תפקידה המעניין וזורקת עוד הערה שתסגור את  הפינה, "אז מתי מתחילים?" היא אומרת שהיא עוד בשלב של ראיונות, אבל אני מצידי כבר חושבת היכן חדרי יהיה. 



היא מתקשרת כמה ימים אחרי ואומרת שהתקבלתי, ושכבר מחר אנו מתחילים בעבודה הרצינית, קרי, נסיעה לירושלים לוועדה. היא שואלת אם יש לי אוטו ואם אני אוכל להקפיץ אותה לשם ואני לא חולמת על להמרות את מילתה של הבוס. אני לוקחת אותה בבוקר מתחנת הרכבת ואנו נוסעות לירושלים. היא מספרת לי על העבודה ועל הועדה ומה הולך להיות ומה היא מצפה ממני ואני רק מנסה לגלות איפה הנתיב לירושלים ובקושי שומעת אותה, כי אני עסוקה בלנהוג בטוח וגם לקרוא שלטים. אני רואה שהדלק מתרוקן אבל זה לא מנומס לעצור בוסית במהלך החפיפה, וגם אסור לנו לאחר וככה אנחנו מגיעות למקום כשאני כולי מזיעה ועייפה. הישיבה עוברת בצורה חלקה ונחמדה, הם מקבלים אותי יפה, אך לי אין מושג על מה מדברים ואני ממשיכה לשלוח חיוכים לאוויר ומשדרת "עסקים כרגיל." בחזרה אנחנו שבות למכונית ואני מקבלת דו"ח, אני מתחילה להתעצבן כי אפילו משכורת אין לי עדיין אבל לה זה לא נראה מוזר. אנחנו נוסעות חזרה לת"א ומרוב עצבים על הדו"ח אני שוכחת למלא דלק ופתאום באמצע הדרך נורת הדלק נדלקת ואין תחנה בשום מקום. אני מכבה את המזגן ואת הרדיו, כאילו הם מקצרים את חיי הנסיעה, ואולי הם נכבים מעצמם כאות שתיקה על מעשה שלא יעשה. אני מתחילה להזיע ולהילחץ, תוקפת אותי חרדה, אני יורדת לכבישים צדדיים ומחפשת תחנת דלק. היא מנסה להרגיע אותי אבל אני רואה שהיא לא רגועה בעצמה, לא יודעת למה היא הכניסה את עצמה, ואני חושבת לעצמי שאחרי התנהגות כזאת לא אחראית אני הייתי מפטרת את עצמי. 



אנחנו מגיעות לתחנה באזור רמלה, ממלאות את הדלק אבל כאב הראש שלי לא מתרוקן. אני מתחילה לחשוב שאולי העבודה הזאת לא בשבילי, גם דו"ח, גם כמעט נתקעתי בלי דלק, והועדה הזאת שלא הבנתי מה הולך בה בכלל. אני מורידה אותה ברכבת, אני כל כך מבוהלת שאני לא יודעת מה להגיד. כשהיא אומרת שנתראה מחר במשרד ונעבוד על הפרוטוקול, אני אומרת חצי בצחוק "אז את לא מפטרת אותי?" והיא אומרת, "מה פתאום, כבר שכחתי מכל העניין." העבודה נעשית יותר קלה, אני מתחילה להבין מי נגד מי ומתקבלת כאחת מהצוות. בארוחות צהריים אנחנו יורדות לאכול אך עדיין אני מרגישה כמו ילדה קטנה, אולי בגלל הגובה שלה או אולי בגלל הרצינות, או שניהם. אני נהנית מחדר משלי ותנאים טובים ואני מרגישה שהגעתי הביתה. הידע שלי במוזיקה, ספרים וסרטים מקדם אותי למרות שאין קשר בינו לבין העבודה, כאלו האנשים כאן נהנים מכל פיסת מידע "חיצונית" ואני שגרירת הידע מבחוץ. אני גם רוצה לדעת מה יש בחוץ, כל הזמן הייתי בלימודים, בין הספרים ועכשיו בא לי לטעום מטעמי החיים, השמש קוראת לי ולאט העבודה מתמוססת לי בידיים ובלב נוצר עולם חדש. הבוסית מדברת איתי על הכלבה שלה ועל החתול ועל הידיד הזה והחברה הזאת ואני מתפלאת שאין בן זוג בחייה, כי היא כבר יחסית מבוגרת וכל כך "מסודרת" תפקיד טוב, דירה נאה, חיות. היא לא שואלת אותי עליי ואני לא עונה, כי איך אענה "אור גדול קורא לי לבוא"? זה וודאי ישמע מוזר. אני מתחילה לצאת למסיבות של נשים. אני יכולה לצאת אפילו באמצע הלילה למסיבה, לבד, לשתות בירה ולרקוד, ולחזור עם מישהי הביתה, או אליה ובשבע בבוקר להתקלח וללכת למשרד. אני המומה מהחיים ולאן שהם לוקחים אותי אבל מילה אני לא אומרת, לא לחברות, לא למשפחה. הבוסית אומרת לי שהשתניתי, שאני קורנת ושואלת מה עובר עליי, אבל אני לא מפרטת, אני מפחדת לדבר על הנושא. אז היא מדברת איתי על העבודה ומציינת כמה שהתקדמתי וכמה שהועדה מרוויחה ממני ומוסיפה בהערת אגב, שבשבוע הבא תבוא עובדת חדשה שהייתה איתה במשרד ממשלתי אחר. 



העובדת החדשה מגיעה והבוסית מציגה לי אותה בחיוכים והלב שלי נעצר. נמוכה, שיער קצר, טעם מזעזע בלבוש, אין ספק שהיא "בקטע". אני מתרגשת, כאלו שלחו לי מתנה מלמעלה. אני הולכת וקונה לה מתנה עציץ קקטוס קטן ופרחוני לחדר שלה, כשהיא באה הוא מחכה לה על השולחן עם פתק. אנחנו לאט הופכות לחברות, היא מספרת לי על האקס שלה ואני לא מתרשמת, אקס בתחת שלי. אנחנו יוצאות כל יום לצהריים ופקידה הקבלה נעלבת שאני שוכחת ממנה. גם הבוסית נעלבת ורוצה להצטרף, אז אנחנו מסכימות לעיתים ואז מדברות רק על עבודה. אני נפגשת איתה גם אחרי העבודה, אני מזמינה אותה לחנוכת בית אצל חברים ויש שם גראס ואנחנו מעשנות. אני רוצה לחזור איתה הביתה אבל היא כל הזמן מספרת לי על האקס, לא שזה אכפת לי. היא שואלת אותי למה אני מתלבשת ככה ספורטיבי כי אני נראית כמו לסבית ואני שואלת אותה אם זה מפריע לה, והיא אומרת לי שזה לא, הרי גם הבוסית שלי לסבית והיא חברה שלה. כשאני משתוממת היא אומרת שזה כל כך שקוף ואיך לא ראיתי. אני צוחקת שהיא לא מבינה כלום ומכחישה לגמרי על הבוסית וגם על עצמי, וישר שואלת "ואת?", היא אומרת שלא, אבל אם יקרה מצב אינטימי עם בחורה שווה היא תזרום ואני מתלהבת, כי היא הוציאה לי את המילים מהפה.  



אני באה אליה, היא מזמינה אותי לשבת על המיטה שלה, ואנחנו רואות סרט, אני רוצה לשים עליה את היד אבל לא מסוגלת, אני לא רוצה להרוס את החברות בנינו, למרות שאני יודעת שחוץ מכימיה בנינו יש גם פיזיקה. במטבח שלה, בהפסקה היזומה שעשינו, יש תמונה של ג'ולי אנדרוס ב"ויקטור ויקטוריה" עם ג'ל בשיער מסורק אחורה, חליפה עם עניבה וסיגר בידיה, אני משוגעת על התמונה הזאת ורואה בה סימן. אני מספרת לה שאני אוהבת נשים, ושאין לי כרגע חברה. המשפחה לא יודעת, החברים לא יודעים רק ידיד שלי שבקטע בעצמו. אני מרגישה שאם אני אחשוף בפניה את זה היא "תראה את האור" גם, תגיד שגם היא כל השנים הרגישה ככה, ובמיוחד היא מרגישה כך לגביי. אבל היא מתרחקת ממני ופתאום מוצאת איזה שרפרף לשבת בו ומציעה שנחזור לראות את הסרט. אי אפשר הרבה זמן לעבוד על ריק, כמו אוטו, מתי שהוא בלי דלק הוא יעצור, והנה אני כמו אוטו מרוקן אין לי מה לספר לחברות, למשפחה ולאט הקשרים מתמוססים. זה לא שאין לי מה לספר, אלא איך אני מתחילה להגיד מה שאני רוצה בלי שהם  יברחו לתמיד. הנה מישהי חדשה שאני לא מכירה והיא כבר מתרחקת ממני. אני מעודדת את עצמי, במילא אין לי מה להגיד עכשיו, כשתהיה לי בת זוג אני אספר, מה אני צריכה להלאות אותם בסיפורי הזימה שלי, לילה פה לילה שם. אבל אני יודעת שמה שאני מנסה לעשות זה להרוויח יותר זמן, ובעצם גם נקודות קרדיט, כי אם תהיה לי בת זוג ואז אספר, לפחות אראה חצי נורמלית.



בעבודה יש חתונה ענקית, אחת מהבנות מתחתנת וכולם מוזמנים. הבנות מדברות על השמלות שתלבשנה ואני לא יודעת מה לעשות. לבסוף אני מבקשת שמלה מאחותי, שמלה חומה ויפה אבל בחיים לא חשבתי שאלבש אותה. אני שמה לק חום אדמדם על הציפורניים הקצרות שלי, מחליקה את השיער ושמה סנדלים עם עקבים, ונראית בעיני כמו קריקטורה של עצמי. כולם באים עם בני זוג, למעט הבוסית שהיא לבד ואני. החדשה באה עם האקס שלה, שבעצם הם "די חזרו" היא אומרת, והם מחליפים מבטים אוהבים באוויר. בשולחן, כולנו יושבים וזה מזכיר את ארוחות הצהריים בעבודה, אבל לא נעים לדבר על העבודה אז אנחנו שותקים. מתחילה המוזיקה, זה המפלט שלי ואני רצה לרחבה לרקוד עם התנועות שאני אוהבת לעשות עם הידיד שלי אצלו בסלון. כולם מסתכלים עליי ומתפעלים ואומרים שלא ידעו שאני רוקדת כל כך יפה. 



חזרה במשרד, הועדה נגמרת וכנראה גם התקציב לפרויקט שלנו. המתח באוויר נמצא בכל פינה, אפילו את מכונת הקפה לקחו. פקידת הקבלה הנחמדה הוחלפה בספרנית שעושה עכשיו שתי עבודות, וכך משתרר שקט גם בעמדת הקבלה. חברתי החדשה חוששת לתפקידה כי היא זו שהצטרפה הכי מאוחר, וכיאה לכך היא הראשונה ללכת. אני לא יכולה לסבול את זה שהיא כה סובלת וחושבת לעשות שיחה עם הבוסית כדי שנחשוב על איך נלך לקראתה. כשאני מציעה משהו בעניין, על הקפה הנמס במטבח, כי לאכול בחוץ זו כבר לא אופציה, היא אומרת לי שאני ארד מזה ועכשיו כל אחד צריך לדאוג לעצמו, כולל אני. 



כשדבר כלשהו בחיים שלך, שהוא היחידי היציב, מתערער, כולך יוצא מאיזון. בדירה בה אני גרה עומד להסתיים החוזה, חיי האישיים מלאים בסודות אבל חסרים אהבה, והעבודה, שהיא הדבר היחידי היציב, מטלטלת לי מתחת לרגליים. אני משכנעת את עצמי שאם הצלחתי לקבל את העבודה גם אוכל להחזיק בה ואני מארגנת שיחה עם הבוסית. הבוסית ישר יודעת על מה אני רוצה לדבר ולא הולכת סחור וסחור. היא אומרת לי שנכון שהיא זו שקיבלה אותי לעבודה אבל בנוגע להמשך העסקתי היא לא המחליטה כי זה תלוי בתקציב ובתקן, ועכשיו בצמצומים היא פוחדת אפילו על עצמה. מכיוון שלה יש קביעות היא יודעת שלא יפטרו אותה אבל בהחלט יכולים להעביר אותה למשרד ממשלתי אחר. אני מתחילה להרגיש את הזיעה הקרה בגבי, את המחושים בבטני, איך לא ראיתי את זה, רשת הביטחון שלי עומדת להיקרע ואזרק לרצפה. אני מתחילה לבכות, הכול כבר יותר מידי לטעמי ואני לא מסוגלת להפסיק. היא יושבת מולי המומה ולא יודעת מה לעשות. לבסוף היא מתקרבת אליי ומחבקת אותי, כשהיא כורעת על ברכיה, ואנחנו באותו הגובה. זה מצחיק אותי ואני מתחילה לצחוק ולבכות. היא לא יודעת מה לעשות ומתחילה לצחוק איתי. פתאום אנחנו מוצאות את עצמנו ביחד בהתקפת צחוק. היא מלטפת את שערי ומנגבת את הדמעות מלחיי. אצבעותיה ארוכות ונעימות ועדינות מאוד. היא מתקרבת אליי ומסתכלת לי בעיניים, ואני לא מסוגלת להעתיק את עיני מעיניה. היא מתקרבת אליי מאוד ומנשקת אותי, בהתחלה נשיקה מהוססת ואחר כך עמוקה וארוכה. אני מרגישה איך התסכולים שלי הופכים לתנועות, לאנחות, ללטיפות. כשאנחנו עוצרות להתנשם היא מבקשת סליחה, ואני מרגישה שסוף כל סוף שמו לי רצפה חזקה מתחת רגליי. 



אני עוזבת את החדר בחיוך, יוצאת אל ביתי ונוסעת ישר להורים. אני מספרת להם שלא ברור איפה אעבוד בקרוב ויתכן ואחזור הביתה כי החוזה נגמר ואיתו גם הכסף, שאני אשמח אם הם יסכימו לקבל אותי חזרה לביתם, אבל קודם כל הם צריכים לדעת, לדעת מי אני. אני מספרת להם שאני אוהבת נשים. הם נראים המומים ואני מוסיפה שהתקופה האחרונה, שלא שיתפתי אותם במה שעבר עליי, הרגה אותי ואני חושבת שיש להם את הזכות לדעת. הם כמו חתולי רחוב נופלים על רגליהם וישר עם עצות מעודדים אותי להמשיך. שאמצא עבודה חדשה ואמצא דירה חדשה, ובינתיים אוכל לגור בבית, אבל בנוגע להעדפות שלי הם שותקים. לפתע אבא מתחיל לדמוע ואימא שואלת אם אני בטוחה, אם ניסיתי. אני אומרת לה שזה הדבר הכי וודאי שאני יודעת על עצמי ומעולם לא הייתי בטוחה במשהו כמו בזה. כולנו עכשיו בוכים, אבא בוכה כי לא יהיה לי קל בחיים, אימא בוכה כי אולי לא תראה ממני נכדים, ואני בוכה כי אני יודעת שמעולם לא היה לי קל בחיים ושילדים לא יעשו אותי "נורמלית", וכי עליי לקבל את עצמי כמו שאני ולהפסיק להסתתר. לספר לחברות כבר היה יותר קל, ולאחר כמה חודשים כולנו נפגשות בביתנו החדש, שלי ושל הבוסית. המשרד שלנו נסגר והיא עובדת במשרד ממשלתי אחר. אני עובדת במשרד פרטי, ויודעת שבעבודה הקודמת שלי למדתי על עצמי יותר ממה שאלמד כל חיי.
