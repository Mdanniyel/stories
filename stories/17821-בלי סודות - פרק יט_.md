---
id: 17821
title: "בלי סודות - פרק יט'"
author: "הנדל"
author_id: 1549
date: "2014-04-24"
category: "אהבת גברים"
tags: ['איידס']
prev_chapter_id: 17820
next_chapter_id: 17822
original_url: "http://gogay.co.il/story.php?id=17821"
---

# בלי סודות - פרק יט'

החודש הראשון בלעדיו היה הכי קשה. שנאתי לישון בלעדיו, ולקום בלעדיו היה מבאס עוד יותר כי בלילה הייתי חולם עליו שוכב בזרועותיי ואוהב אותי. הכי גרועה הייתה הדאגה לשלומו. כל הזמן פחדתי שרע לו שם, שמתעללים בו, מתייחסים אליו לא יפה, מציקים לו, שהוא סובל ולא יכול אפילו להתקשר לבכות לי.
היו לי סיוטים שבהם דמיינתי שמאחורי הפנים הנעימים והמחייכים של אנשי הצוות של 'מול גולן' מסתתרים חבורת סדיסטים תאבי בצע שרוצים רק את כספם של המטופלים המסכנים שלהם שמסתובבים רעבים וצמאים ובלי טיפול.
ידעתי מאיפה נובעות המחשבות הללו. הבנתי שאני חש רגשות אשמה על שבמקום לטפל בו בעצמי שלחתי אותו מהבית ועוד למקום מרוחק כזה ועשיתי מאמצים להתנהג בצורה בוגרת ולא להפר את הכללים של 'מול גולן' אבל זה היה קשה מאוד.
כשהגיע הזמן לשיחה הראשונה הרמתי את הטלפון בידיים רועדות מרוב מתח. לשמחתי הרבה כבר מהמילים הראשונות שלו היה ברור שהוא בסדר, שהוא מרגיש די טוב, שהוא מקבל יחס נפלא, שעוזרים לו להתגבר על התלות בגראס, שמניחים לו לצייר כאוות נפשו ויש לו שיחות מועילות עם פסיכולוג נהדר, המון שעות של טיולים בטבע כמו שהוא אוהב ואיש לא מתנגד להניח לו לפנק את החתולים שמסתובבים חופשי בכל מקום. אפילו השותף שלו לחדר הוא סך הכול בחור נחמד אם כי מדוכא מאוד.
"יחסית לשאר החבר'ה פה אני במצב מצוין." אמר בשביעות רצון, והבטיח לי שבעוד חודשיים שלושה הוא בטח יצא משם.
השיחה עם מנדי עודדה אותי כל כך עד שאזרתי עוז ללכת לשלומי ולבקש שנשכור לי עזרה כי אני כורע תחת נטל העבודה. פינת הפיצרייה שלנו עלתה כפורחת ופשוט לא הצלחתי לעמוד בביקוש, ומאחר וגם רעיון מכירת האוכל המבושל עלה יפה מאוד הדרך היחידה שלי להתמודד עם ההצלחה הייתה ללמוד איך לפצל את עצמי לשניים, או לשכור עזרה.
"אין בעיות." אמר שלומי, בוחן בשביעות רצון את המאזן הכספי, "תפרסם מודעה בעיתון ותראיין מועמדים."
"מי, אני?" נבהלתי, "מה פתאום?"
הבטנו זה בזה וידענו ששנינו שונאים את הרעיון של קריאת קורות חיים, קביעת פגישות ובחירה של מישהו שאולי יתאים ואולי לא.
"מה דעתכם לשאול את הבנות? אולי מישהי מכירה מישהו שצריך עבודה." העלתה שרית רעיון מזהיר.
שאלנו וככה הגיעו אלינו מישה וסשה. לנה הביאה אותן. לפי שמן ציפיתי לשני עלמי חן בלונדיניים, בהירי עור ותכולי עיניים, ולתדהמתי הופיעו שתי נשים. סשה הייתה דקיקה ובהירה, חיננית כבלרינה, ואילו מישה הייתה קטנת קומה, רחבת כתפיים, רבועת גזרה, שערה קצוץ קצר ולחיצת היד שלה מרסקת עצמות.
לפני שהספקתי לשאול את עצמי אם אני רוצה בכלל לעבוד עם נשים הן כבר השתלטו על פינת הפיצרייה, למדו חיש קל את מהלך העבודה ואחרי שבוע כבר לא יכולתי לתאר לעצמי את חיי בלעדיהן.
הן היו צוות מעולה, מישה טיפלה בהכנת הבצק ובתנור וסשה פיזרה את הגבינה והכינה את התוספות. כשהיה להן פנאי הן עזרו לי באפיה, וסוף סוף היה גם לי זמן לשבת מידי פעם ואפילו לאכול צהרים כמו בן אדם.
התברר שסשה באמת הייתה רקדנית בלט בנעוריה וגם כיום רקדה בלהקת חובבים, ואילו מישה הייתה ספורטאית. המקצוע העיקרי שלה היה הטלת כדור ברזל וגם אחרי הפרישה שלה מספורט תחרותי היא שמרה על כושר ופקדה כמעט כל יום את מכון הכושר.
היא הייתה חזקה מאוד, שקטה מאוד, ולמרות קומתה הנמוכה הצליחה להשקיט במבט אחד בלבד את בני הנוער הפרועים שבאו לזלול אצלנו פיצות ועוגות.
הסתכסכתי איתה רק פעם אחת כשנישקתי את לחייה של סשה אחרי שהיא גילתה לי שהיום יום הולדתה. כמה דקות אחר כך מישה תפסה אותי כשנכנסתי למחסן להביא קמח, הדביקה אותי לקיר ואמרה לי בקול שקט וחמור שסשה רק שלה ושהיא לא אוהבת שאנשים אחרים נוגעים בה.
אני מודה שכמעט השתנתי בתחתונים מרוב פחד כשהיא הביטה בי בעיניה הצרות, האפורות והקרות. הבטחתי לה שאני יודע שהיא וסשה יחד – האמת, עד לאותו רגע רק ניחשתי - ונשבעתי לה שיש לי חבר ואין לי שום עניין בנשים, למרות שאם כן היה לי אין ספק שאישה מקסימה כמו סשה הייתה לוכדת את תשומת ליבי.
למזלי היא האמינה לי, ואחר כך, כששמעה מהבנות את הסיפור על מנדי טרחה לשאול כל פעם מה שלומו ואיך הוא מתקדם.
שמחתי להגיד לה ששלומו מצוין והוא מתקדם נפלא וסוף סוף מרשים לנו להיפגש. נסעתי לשם כל יום שישי אחרי הצהרים וביליתי עם מנדי כמה שעות איכות שציפיתי להם בקוצר רוח כל השבוע. לשמחתי הוא הגיע להבנה שקטה עם השותף שלו לחדר שהיה נעלם כשהייתי נכנס לחדרו ומניח לנו להיות קצת לבד.
מצבו של מנדי השתפר מפגישה לפגישה, בעזרת הצוות המסור של 'מול גולן' הוא הצליח להגיע למינון מתאים של תרופות נגד דיכאון ונעשה שמח יותר, אופטימי יותר ורגוע הרבה יותר.
חודשיים אחרי שהתחיל בטיפול כבר דיברנו בטלפון כמעט כל יום. הוא שיתף אותי בחייו בפרטי פרטים והתעניין בחיי. סיפרנו זה לזה הכול וחוץ מנוכחותו הפיזית חשתי כאילו אנחנו חיים יחד.
מאחר שהמשכתי לבקר מידי פעם אצל קימי ודודו החלטתי שאני חייב להתוודות לפניו ולספר לו מה בדיוק אני עושה אצלם. רק אז התברר לי שהוא יודע והוא זה שביקש מהם שידאגו לי.
"זה היה רעיון שלך?" נדהמתי משיווין הנפש שלו לשמע הוידוי שלי.
מנדי גיחך. "אפשר להגיד שזה היה רעיון משותף של כולנו."
"למה הם לא סיפרו לי? היו לי נקיפות מצפון איומות."
"הם חשבו שאתה יודע." צחק מנדי בעליזות, "והאמת שגם אני חשבתי שאתה מבין בעצמך שאני מעדיף שתהיה אתם ולא עם כל מיני זרים שתמצא באטרף."
"איזה אטרף? אני לא זוכר מתי הדלקתי לאחרונה את המחשב. למי יש זמן לזה בכלל? ומה אתך מנדי, מה אתה עושה בקשר לסקס?"
"חושב עליך הרבה." חיבק אותי מנדי, "ומחכה לפגישות שלנו."
"אבל אנחנו נפגשים רק פעם בשבוע."
"בשבילי זה מספיק, אבל אל תדאג, בקרוב יפחיתו לי את המינון של הציפרלקס ואז אני אהפוך למכונת סקס חסרת מעצורים."
"אני כבר לא יכול לחכות." צחקתי, מאושר, וכיסיתי את כל גופו בנשיקות.שבועיים אחר כך כשהגעתי לביקור הוביל אותי מנדי לגן במקום לחדר שלו, הושיב אותי על ספסל מתחת לעץ ושאל אותי אם אני יודע שהיום לפני שלושה חודשים הוא הגיע ל'מול גולן'.
"כן, אני יודע. רק אתמול דיברתי על זה עם אבא שלך, וחשבתי מנדי שאולי הגיע הזמן שתחזור הביתה, נראה לי שהמצב שלך מאוד השתפר ואולי..."
מנדי אחז את כפות ידי בידיו ולחץ אותן בכוח, מביט בעיני במבט חודר ומלא משמעות שקצת הדאיג אותי. "יש דברים שלא סיפרתי לך." אמר בקול מתוח מעט.
"איזה דברים? אם היה לך סקס מהצד מנדי אז..." נשמתי עמוק, אמרתי לעצמי לא להיות חמור, ואמרתי לו שזה בסדר, אני מבין, ואני לא אעשה מזה סיפור.
הוא חייך בסלחנות. "לא מדובר על סקס עמית. לא הייתי עם אף אחד אחר מאז שפגשתי אותך."
"אז מה הבעיה? מה קרה?"
"אין בעיה, אבל החלטתי שאני לא עוזב את 'מול גולן', אני נשאר כאן כמתלמד."
"מה? לא הבנתי, מתלמד של מה?"
"של ריפוי בעיסוק, בעיקר תרפיה באמנות."
"מה? אני לא מבין?"
"מאז שהגעתי לכאן ציירתי המון ועם הזמן התחלתי לצייר עם חלק מהמטופלים ומתברר שיש לי כשרון לזה, שאני מתחבר אליהם טוב, והבנתי שזה מה שאני רוצה לעשות. לטפל באנשים."
"יופי, אני שמח מאוד, אבל למה אתה צריך להישאר פה?"
"אני לא צריך, אני רוצה. נרשמתי לסדנת ריפוי בעיסוק באוניברסיטת חיפה ואני אגור פה ואעבוד כמתלמד ועוזר ואחרי שאקבל תואר אהיה חלק מצוות המטפלים."
"אבל למה פה, בסוף העולם, כל כך רחוק ממני?"
"כי טוב לי פה. אני רוצה להישאר כאן."
"ומה יהיה איתנו? אני לא יכול לבוא לגור פה מנדי, אין לי מה לעשות פה ושלומי צריך אותי לידו."
"אני יודע עמית, ולכן אני משחרר אותך."
"משחרר אותי, למה אתה מתכוון משחרר אותי?" שאלתי בטיפשות.
הוא שתק, מביט בי בצער, ואז קלטתי סוף סוף שהוא פשוט זורק אותי לכל הרוחות, מוותר עלי, מוותר על האהבה שלנו כדי להישאר כאן, בסוף העולם מול גולן.
"מנדי." ניסיתי להכניס קצת הגיון בראשו, "אני מבין שנוח לך פה ואתה פוחד לחזור ללחץ של החיים בחוץ, אבל חמוד שלי..."
הוא נאנח. "תן לי להסביר לך עמית, כשפגשת אותי הייתי אבוד לגמרי. הייתי ילד מבולבל, מסומם רוב הזמן ומאוד מאוד אומלל. אתה היית פשוט נהדר איתי עמית, אף פעם לא פגשתי בן אדם כל כך טוב, חכם ורגיש, מקסים וסבלני כמוך. היית נפלא, אני אף פעם לא אצליח להודות לך על זה מספיק, אבל השתניתי חמוד, אני כבר לא הילד האבוד שהכרת, אני אדם שונה עכשיו ומה שהייתי צריך אז זה לא מה שאני צריך עכשיו."
"אז היית צריך אותי ועכשיו כבר לא?" שאלתי ולמרבה החרפה החלו דמעות למלא את עיני, "לזה אתה מתכוון? אתה כבר לא זקוק לי עכשיו אז אתה מעיף אותי?"
"לא חמוד, אני משחרר אותך. אני שולח אותך לחופשי."
"אבל אני לא רוצה לצאת לחופשי, אני רוצה אותך, אני רוצה שנחזור הביתה ונחיה יחד כמו פעם."
"אנחנו לא יכולים לעשות את זה כי אני לא הבן אדם שהייתי פעם עמית." חזר מנדי ברכות על דבריו.
"אמנון, הכול בסדר?" שאל מוריס שהתגנב מאחורינו וצץ פתאום מולי.
"הכול לא בסדר!" התפרצתי, "מה עשיתם לו?"
"לא עשינו לו שום דבר." הניח מוריס יד מנחמת על כתפי, "רק הראנו לו את הדרך לחזור לעצמו."
רציתי לשאול למה הוא צריך לעזוב אותי כדי לחזור לעצמו, אבל לא הספקתי כי פתאום לא היינו יותר לבד.
"אמנון, תראה מה ציירתי." רץ אלינו צעיר רזה ושחרחר שהגיש למנדי בגאווה ילדותית בלוק ציור מלא במה שנראה לי כמו קשקושים של ילד בכיתה ג'.
"זה נפלא נדב." זרח אליו מנדי, "נהדר, אני ממש גאה בך." ואחר כך ניגש אליו עוד מישהו ושאל בביישנות אם אמנון יכול לבוא איתו לסטודיו.
מנדי שלח אלי חיוך מתנצל, הניד בראשו לפרידה אל מוריס והלך בין שני הצעירים שהביטו בו בהערצה, עוזב אותי לבד.
