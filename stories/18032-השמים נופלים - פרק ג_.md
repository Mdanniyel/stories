---
id: 18032
title: "השמים נופלים - פרק ג'"
author: "אוהב חורף"
author_id: 1397
date: "2014-06-26"
category: "אהבת גברים"
tags: ['אהבה וזוגיות', 'המומלצים']
prev_chapter_id: 18031
next_chapter_id: None
original_url: "http://gogay.co.il/story.php?id=18032"
---

# השמים נופלים - פרק ג'

חודשיים לבד.
מתמסר לעבודה, לקחתי על עצמי כמה שיותר משימות שירחיקו אותי מהבית, שירחיקו אותי מיניב.
לא רוצה יותר ולא מעוניין לראות את פרצופו של יניב. הוא שלח מסרים דרך חברים שהוא מעוניין להיפגש ושהוא רוצה לשמור על קשר. לכולם עניתי אותה תשובה - יניב בחר לצאת לי מהחיים ושם הוא יישאר, מחוץ לחיים שלי. אבל אחדים מהדברים הכי קשים מאז שיניב עזב הם הביקורים במושבה. כל חברי הילדות שלנו משותפים. כל החוויות שלנו ביחד - פעוטון, גן חובה, בית ספר יסודי, תיכון, תנועת הנוער ואפילו במהלך השרות הצבאי והלימודים. תמיד ביחד.
בכל ביקור במושבה היינו נפגשים עם החבר'ה שנותרו במושבה ועם כול מי שהגיע לבקר את משפחתו. נפגשנו בדרך כלל באחד הבתים או בבית הקפה במושבה או באחד הפאבים שבמושבה או במושבה הסמוכה. אבל מאז שיניב עזב הכול כבר לא אותו דבר. בכל פעם שקובעים להיפגש אני מברר היטב עם יניב יגיע או לא. זה כבר הפך לעניין קבוע. החברה יודעים, ומתהלכים כמו על סכיני גילוח, משתדלים לא לדרוך חזק מידי כדי לא להיפגע. בכל פעם כשמישהו מזכיר משהו על יניב, מיד נשלחים אלי מבטים זהירים, לוודא שאני לא נפגע או לראות איך אני מקבל את זה. בהתחלה גם זה כאב. עדיין ליבי נצבט כשאני חושב על יניב, אבל הכאב הולך ומתקהה והצביטות בו מציקות יותר מאשר מכאיבות. אני לא מסוגל לעשות 'דליט' ולמחוק את כל העבר. אבל אני גם יודע שאם אפגוש את יניב, זה עלול לערער אותי ואני לא בטוח איך ארגיש ואגיב.
דודו ודלית הודיעו לי שהם רוצים לבוא לבקר. שמחתי. גם הם זוג עוד מהגנון. תמיד ביחד, והחברים הכי קרובים לי אחרי יניב. אני זוכר איך הוא היה מושך לה בצמות בצבע הנחושת שלה, ואיך היא הייתה רודפת אחריו ולא מוותרת עד שהייתה משכיבה אותו על הרצפה ומדגדגת אותו עד שהיה מאדים ונחנק מרוב צחוק. אחר כך ביסודי הוא הציע לה חברות ומאז אי אפשר להפרידם. הם בעצם מחברי הילדות הכי אהובים עלי, והם גם היו הראשונים שיניב ואני יצאנו בפניהם מהארון. במושבה הקטנה שלנו זה לא פשוט לחיות מחוץ לארון. דודו וגלית היו אלה שעזרו לחברה לקבל אותנו בלי לרדת עלינו, בלי לצחוק עלינו מאחורי הגב. הם עזרו לנו להישאר כפי שאנחנו ואפשרו לנו לחיות את חיינו מוקפים בחיזוקים ובאהבה.
הפעמון צלצל בדלת הכניסה. אימא פתחה את הדלת וחיבקה את דלית, מטלטלת אותה מצד לצד, ואבא חיבק חיבוק דוב את דודו, ואחר כך נשק לדלית בעדינות רבה על לחייה בעוד אימא מועכת את דודו בחיבוק שלה.
הם התיישבו על הכורסה קורנים מאושר. אבא ואימא הלכו לארגן כיבוד: עוגת התפוחים הנפלאה שלה וגלידה מווניל אמיתי שהכינה.
"את או אני?" שאל דודו את דלית.
"אנחנו." היא צחקה, הנמשים שלה נוצצים.
"רק לא עד שיחה על יניב, אני מקווה..." אמרתי.
"גלוש... בחייך, לא כל העולם מסתובב סביבכם... אנחנו..." ניסה דודו לומר בחיוך, אבל מיד דלית התפרצה:
"אנחנו מתתנים!"
מיד זינקתי עליהם וחיבקתי אותם חזק-חזק.
"אמרתי לך?!" שמענו את אימא אומרת לאבא... צחקנו.
תוך כדי כך שהגלידה והעוגה מתאדות להן, אני, כמובן, התחלתי להרהר בעובדה שבחתונתם או באחד מהאירועים הבאים עם החברים זה יקרה. מה יהיה כשאהיה פנים אל פנים מול יניב ודרור? למה אני צריך להרגיש רע עם זה? האם אצליח אי פעם להמשיך הלאה?
דלית כאילו קראה את הרהורי, ותוך כדי ליקוק אצבעותיה העירה כבדרך אגב, "גלוש, הרי יום אחד תפגשו. כל המעגלים משותפים. לא תוכל להתחמק ממפגש. קורה שניגמר ושנפרדים. הייתה ביניכם גם חברות ולא רק זוגיות. לא תוכלו לחזור להיות לפחות חברים?"
ודודו חיבק את כתפי ואמר: "אני מכיר אותך... אתה בטח כבר מתכנן תרגיל מילוט. אין סיכוי שאתה מבריז מהחתונה שלנו! שלא תעז אפילו לחשוב על זה! אני מוציא לך צו עיכוב יציאה מהארץ..."
ודלית הוסיפה בחיוך ביישני, "יש בחור מקסים בעבודה שלי. הוא... אני חושבת שתשמח להכיר אותו." היא הייתה סמוקה כמו סלק מבושל ונראתה כל כך חמודה במבוכתה... ודודו הוסיף: "מה פתאום, גם לי יש חבר בעבודה ש... "
"נו באמת דודו, איך אתה בכלל משווה... דני הרבה יותר חתיך ומקסים... ו..." דלית התפרצה לדבריו בג'ינג'יות האופיינית.
"הי, עד כאן... בלי שידוכים.. אני כבר ילד גדול ואסתדר לבד." מחיתי.
"רואים אותך... תראה כמה זמן עבר ואתה עדיין כל כך קפיצי רק משמץ של אזכור של זה שאסור להזכיר את שמו..."
בלי שרציתי דמעות החלו להציף את עיני. נשמתי עמוק והחלטתי לשתוק. פחדתי שאם אוסיף עוד משהו הדמעות יפרצו.
דודו מיד הבחין בשינוי במצב רוחי וחיבק את כתפי.
"גלי, אנחנו אוהבים את שניכם. המצב הזה מביך וקשה לכולנו. החבורה כולה כבר אינה אותה חבורה מאז ש... מאז ש... ואולי... בכל זאת תגידו אחד לשני יפה שלום, ותדברו ו... נו... בכל זאת..."
דמעה סוררת התחמקה וגלשה על הלחי.
דלית נבהלה ומהרה למרפק את דודו.
"תגיד, אני בעצם לא מבינה למה בעצם נפרדתם?"
הבטתי בה משתומם. וואלה... הם כנראה באמת אינם יודעים... אני לא סיפרתי להם, ואני מניח שיניב כנראה גם לא...
"אפילו לא נפרדנו. חזרתי מחו"ל, נכנסתי לדירה שנראתה כאילו אחרי ביקור של פורץ שרוקן אותה. על השידה היה פתק שמודיע לי שמעכשיו הוא עם דרור."
דודו ודלית הביטו בי בתדהמה מוחלטת.
"חתיכת בן זונה הדרור הזה!" דודו סינן בזעם עצור. "כולם ראו איך הוא מנסה להתקרצץ עליך. כולם ראו והרגישו. אז זהו זה... לא הלך לו איתך והוא ניסה עם יניב. איזה זבל השמוק הזה!"
"אני לא מאמינה... ככה? ברח והשאיר מכתב?! אבל רגע, דודו, הבעיה היא לא ההתקרצצות של דרור, אלא זה שינ..."
"גם לי קשה להאמין. אבל זו המציאות." קטעתי אותה, מנסה להסית את המסלול אליו נותבה השיחה.
"אני חושבת ש... תגיד, אתה יודע שהם כבר לא ביחד?"
עכשיו הגיע תורי לשבת פעור פה.
"מה, לא סיפרו לך?"
לרגע ניצת בי זעם גדול על יניב. האם בשביל זה הוא היה צריך להרוס את הכול? אבל מיד לאחר מכן נרגעתי. לא... זה לא סתם... כנראה שזה מה שהיה צריך לקרות ומוטב שכך.
ורגע... האם יש מצב שנחזור?
האם אהיה מסוגל לסלוח או לשכוח? ומה אם יתחשק לו פתאום לבגוד? בגידה היא בגידה ובוגד הוא בוגד. אני חייב להמשיך הלאה.
"לפי השתיקה שלך אני מבינה שלא סיפרו לך. ו... גלוש... תגיד... היית רוצה ש... אתה חושב שתוכלו ל..."
"לא... בטח שלא. זה לא בא בחשבון. אם זה היה צריך לקרות זה היה קורה, ואם זה לא היה דרור אז בטח מישהו אחר."
"אתה מגיע לחתונה שלנו. אין מצב שלא. האמת, אתה ואחי מובילים אותי לחופה, כך שכדאי שתתחיל להתרגל לרעיון." חייך דודו.
"אתה לא מגיע בג'ינס..." דלית התבונה בי בוחנת אותי מלמעלה למטה. "אני לא מבינה... בדרך כלל אומרים שלהומואים יש טעם טוב בבגדים. בעצם... אולי עדיף שאני אלך לקנות איתך בגדים!" ניסיתי למחות אבל בדיוק אז אימא נכנסה עם עוד גלידה והצילה אותי, כולם השתתקו והתבוננו בתאווה בגלידה המפתה. אימא צחקה, מתבוננת מהצד ובהנאה רבה איך היא מתחסלת בזריזות.
אחרי שהם הלכו, אבא תפש אותי לשיחה. תשמע גלי, דברים קורים בחיים... לפעמים צריך לדעת לסלוח. אם ינ..."
"אבא, הוא בכלל לא ביקש סליחה ואני לא בטוח שהוא צריך את סליחתי. הוא בכלל לא נתן לי הזדמנות לדבר איתו... פשוט השאיר מכתב וברח... הוא בכלל לא התעניין במה אני ארגיש כשהחליט להיפרד ככה. כול מה שעניין אותו זה הוא עצמו." התפרצתי לדבריו.
"גלי..."
"עזוב, אבא... זה נגמר ועם כמה שזה כואב, עדיף כך. הוא היה מוצא הזדמנות אחרת עם מישהו אחר... אני צריך להמשיך הלאה."
אבא נאנח וטפח על שכמי. "אתה בא לים?"
