---
id: 20130
title: "חיובי - פרק מב'"
author: "אודיגו"
author_id: 1734
date: "2017-01-16"
category: "אהבת גברים"
tags: ['אהבה וזוגיות']
prev_chapter_id: 20129
next_chapter_id: 20158
original_url: "http://gogay.co.il/story.php?id=20130"
---

# חיובי - פרק מב'

בזמן האחרון כל פעם שמקס מתקשר אני במקלחת. לא יודע למה, אבל איכשהו יצא שבכל אחת משיחות הטלפון האחרונות (והדי נדירות שלנו) אני עומד רועד וערום, נוטף על המרצפות ולא מסוגל להתרכז בדבריו כי קר לי מידי. התחלנו כבר לצחוק מהתופעה המשונה הזו, למרות שבעצם די מעצבן לצאת ממקלחת חמה ונעימה ולענות לטלפון ואחר כך לנגב את כל הרטיבות ובדרך כלל לגלות שהמים החמים כבר נגמרו. אם היה לנו טלפון אלחוטי שאפשר לקחת למקלחת זה היה נהדר, אבל משום מה אף פעם לא יצא לי ללכת לקנות מכשיר כזה. או שאין זמן, או שאין כסף, איכשהו לא הסתייע.היום כשחזרתי מקבוצת התמיכה - סשן המדוכאים כמו שקורא לו נוני - ולמרות שהם חברים שלי ואני אוהב את כולם אהבת נפש יש בזה משהו. בכל אופן חזרתי מהורהר אחרי ששוחחנו על נושא שהעליתי בעקבות  משהו שקראתי על המוח האנושי ועל הדרך שבה אנחנו מתעתעים בעצמו וחוזרים שוב ושוב לדפוס ישן וקלוקל.אני משתדל לא לערבב את חיי הווירטואליים עם האמיתיים, אבל רוזי שלנו, שיהיה לי בריא, רק נפטר מהנשוי שלו ומיד הלך והסתבך עם אחד שגם הוא לא ממש פנוי, ובטח שלא מתאים לו. הבחור כאילו מתאמץ למצוא בני זוג שיאמללו אותו ובורח מאלו שעשויים להסב לו קצת אושר. דפוס מוכר שאופייני ליותר מידי ממכרי.מקס נתן לי שקית צנועה למראה וחייך כשראה את שמחתי למראה הטלפון הכסוף והנחמד מאוד שהיה בתוכה - טלפון פיליפס אלחוטי דיגיטלי, יפה תואר, כסוף וחמוד, תואם בצבעו לשלט של הטלוויזיה שלי."זה בטח נורא יקר?" נמלאתי דאגה, "מקס, לא היית צריך.""די כבר, פולנייה אחת." גער בי מקס, "קניתי אותו בשבילי, נמאס לי כבר להוציא אותך מהמקלחת כל פעם שאני רוצה לדבר אתך. בוא, תעשה לי קפה."עשיתי לו קפה והגשתי עוגה, ושמחתי שלמרות עצלנותי ושנאתי למלאכת הניקיון בכל זאת טרחתי לשטוף רצפה ולסדר את כריות הספה. שתינו קפה והוא לימד אותי איך להשתמש בטלפון. אחר כך הלכתי לחדר השינה והתקנתי אותו על הארונית לצד מיטתי. הוא נראה טוב מאוד שם."מה פתאום הלכת וקנית לי מתנה כזו?" התפלאתי אחרי שהטלפון היה מחובר כראוי."סתם, בא לי. היה מבצע או משהו." גמגם מקס שלא היה מזהה מבצע גם אם הוא היה קופץ עליו ברחוב ומנסה לבצע בו מעשים מגונים בפרהסיה. כמו שאני מכיר אותו הוא בטח ראה את הטלפון בחלון של חנות ראווה, התלהב, בדק וראה שיש לו די כסף בארנק ופשוט נכנס וקנה אותו. ככה הוא נוהג תמיד, קונה מה שבא לו מתי שבא לו ולא עושה חשבון לכסף, ובגלל זה הוא תמיד תפרן וחי מהיד לפה. "הטלפון ממש ממש יפה." אמרתי וחיבקתי אותו, "תודה חמוד." דחפתי את אפי לתוך צווארונו והרחתי בהנאה את הריח שלו - תערובת של סבון ואפטר שייב ומקס."נו, די." נבהל מקס וניסה להרחיק אותי ממנו, "תפסיק, הרי זה לא... לא בגלל זה הבאתי לך מתנה... אני סתם... נו, די ילד.""נו, מי הפולנייה עכשיו?" התעקשתי והפלתי את שנינו על המיטה. "אתה פוחד ממה יגידו השכנים?" צחקתי ונתתי לו נשיקה."ילד... יורינקה..." הוא נאנח אנחה ממושכת ונשכב עלי, מחזיק את ידי מעל לראשי והניח את ראשו על חזי, "אתה שוב משחק באש." אמר בקול רך ועצוב."בבקשה, רק חיבוק קטן." פיתיתי אותו, "אתה בכלל לא מתגעגע אלי?""טיפש אחד." אמר מקס וניסה לכעוס, בלי יותר מידי הצלחה. "איזה ילד אתה, איזה ילד טיפשון, אף אחד חוץ ממך לא עושה לי כזה חשק לחזור עשרים שנה אחורה.""אבל לפני עשרים שנה היית נשוי עם ילדים קטנים, עכשיו אתה פנוי.""פנוי, אבל לא בשבילך.""אני לא רואה פה אף אחד חוץ משנינו." התחכמתי, "בבקשה, רק תחבק אותי קצת, התגעגעתי אליך נורא. אנחנו כבר לא מדברים יותר.""אתה והשטויות שלך." רטן מקס, משועשע בעל כורחו וריפה את אחיזתו בידי, מניח לי לחבק אותו. המשכתי לשכב לידו, מלטף את גבו ועורפו. בהתחלה הוא ניסה להתרחק ממני, אבל זה לא היה ניסיון רציני. בסוף הוא נכנע לצורך שלי לחוש בו צמוד אלי, שכב לידי בשקט ואפילו שלח יד מתחת לחולצה שלי וליטף בעדינות את גבי. "אני רק מבקש שלא תעשה יותר קונצים." הזהיר אותי, אחז את פני בכפות ידיו הגדולות והחמות ונישק את פי בעדינות. "אתה נראה עייף, הנה, תשים את הראש על הכרית ותעצום את העיניים, אני אשמור עליך."עצמתי עיניים, משעין את ראשי על כתפו ונרדמתי. כשקמתי הייתי לבד ובחוץ כבר היה חושך. ישנתי כמעט שעתיים ואפילו לא הרגשתי מתי הוא הלך, רק הטלפון שעמד ליד מיטתי העיד שלא חלמתי את הביקור הזה.*******זוכרים את מולי הדייר שגר אצלי בסתיו כשנוני עזב? אני עדיין בקשר איתו. מדברים פה ושם, בעיקר בטלפון ובמסנג`ר. הוא חזר לאשתו אחרי שנואש מחיי הקהילה, אבל גם אצלה הוא לא מלקק דבש. אתמול הוא החזיק אותי חצי שעה בטלפון ושפך לפני את ליבו. הוא הלך עם אשתו והבנות לארוחת ליל שישי אצל ההורים שלה. פרצה מריבה מכוערת ואז התברר לו שהיא סיפרה להוריה למה בדיוק הם נפרדו בזמנו. כעת כולם, כולל הגיסות המתועבות שלו, יודעות על הנטיות המיניות שלו ושהוא אצלה על תנאי. מהיום לא רק בני משפחתו אלא גם בני משפחתה בזים לו והגרוע מכל, הוא בז לעצמו. הוא לא מוצא את מקומו בעולם הסטרייטי, ויודע שגם בעולם ההומואי אין לו מקום. אם לפחות היה מתפשר על גברים בני גילו שנראים פחות או יותר כמותו אולי היה מצליח לשרוד בשקט, אבל הוא חושק רק בצעירים בני עשרים - מעין פיצוי על הזמן שבזבז כשניסה להיות כמו כולם, נשא אישה והוליד ילדות.
כדי להרגיע אותו הבטחתי לו שנצא מחר לצעדה קלה (הוא שוב הכניס את עצמו למשטר דיאטה והתעמלות) ופניתי למחשב למצוא בו מעט שעשוע ונחמה.שוחחתי עם חברים במסנג`ר וגם מהם אני חושש שמעתי רק תלונות וקיטורים לעוסים עד דק על המצב ועל הקשיים. בסוף פרשתי מותש למיטה, ובמקום לישון השתעלתי עד שקצתי בחיי. למרות שאני יודע מה זה עושה לי לא יכולתי עוד לסבול, לקחתי תרופה נגד שיעול המכילה קודאין וכמו שידעתי למחרת קמתי עם ראש נפוח והרגשה שמישהו החליף את מוחי בצמר גפן. בכל זאת כשמבטיחים צריך לקיים וכמה אפשר לדבר במסנג`ר? צריך לשאוף קצת אוויר צח.הלכתי לפגוש את מולי וגיליתי שלא הטיול העיקר בעיניו אלא השיחה. במשך יותר משעה הוא שפך לפני את מרי שיחו.אני מדלג על כל הפרטיים האישיים מידי ומסכם בכללי את הנקודות העיקריות –לא מומלץ לאף אחד לצאת מהארון בגיל כמעט ארבעים, בעיקר אם אתה נראה בדיוק בגילך - מקריח וקצת שמנמן.אם אתה כבר חייב לצאת מהארון רצוי שתעשה את זה כשאתה צעיר, חטוב ויפה ותקפיד להישאר כזה גם שלושים שנה אחר כך פן מרה תהיה אחריתך.אם המר לך גורלך ואתה מוצא את עצמך מחוץ לארון בגיל המסוכן של רבע לארבעים אוחז בלוק לא נחשק של פקיד בלשכת השומה, אז לכל הפחות אל תעז לחמוד צעירים יפים וחטובים. אז מה אם החמצת את הזמן שלך להיות אתם כשגם אתה היית צעיר וחטוב? בעיה שלך.זה היה טיול כל כך מדכא, ממש ממש מדכא, ולקינוח, בעוד אני מנסה לנחם אותו ולהגיד לו שלפחות יש לו ילדים בדיוק עוברת לידנו חבורת ילדים על אופנים. אחד מנסה לסדר את הכידון של האופניים והשני צועק עליו, "לא עושים ככה, מה אתה דפוק? יא הומו אחד." והנה, הלכה לי גם הנחמה פורתא שניסיתי לנחם בה את מולי המסכן. מה אתם חושבים יגידו הילד הזה וחבר מרעיו אם אבא שלהם יבשר להם שהוא ואימא נפרדים כי אבא הומו? עדיף לא לדעת.בערב מולי מתקשר ומספר שהוא החליט סופית שהיחסים עם האישה הם חסרי תקנה ואין מצב שהם יחזרו לחיות שוב יחד. היא מרגישה פגועה נורא מזה שהוא התחתן איתה לא מתוך אהבה כנה אלא בתור תרופה לסטיות שלו (זה הניסוח שלה) ולדעתה הוא נהג כאדם שהתחתן עם אישה בלי לספר לה קודם שהוא חולה, לא עלינו. מעשה פסול לכל הדעות."רימית אותי." היא אומרת, "ונתת לי לחשוב כל השנים שאני אשמה שרע לנו יחד. אני לא מאשימה אותך שאתה כזה (את המילה הומו היא לא מצליחה להוציא מפיה), אבל אני מאשימה אותך ברמאות. יכולתי להתחתן עם גבר שיאהב אותי, וגם אחרי שהתחתנו היו לי מחזרים, ואם לא הייתי טיפשה כזו הייתי בוגדת בך בכיף, אבל הייתי טיפשה ונשארתי נאמנה לך ועל זה אני לא יכולה לסלוח לך.""והיא צודקת." הוא מוסיף, ואולי מצפה שאני אכחיש, אבל איך אני יכול?חוץ מזה היה לי די והותר מזוגות מסוכסכים. כל פעם שהתערבתי במריבה בין בני זוג אכלתי אותה והפסדתי חבר. לכן אני שותק ולא אומר שהיא צודקת ושהוא היה אידיוט, וחבל שהשנים שחלפו לא גרמו לו להחכים. אני מסכים לתת לו לגור אצלי לכמה ימים עד שיתארגן (הוא כבר גר אצלי בראש השנה כשעזב את אשתו בפעם הראשונה) אבל מתנה את זה בכך שהוא יעזוב עד פסח כשנוני יחזור ומבקש שהפעם יניח לאורון ולחברים שלו. מולי מבטיח להתנהג כמו שצריך ושואל על מכון כושר טוב ועל מקום אמין בו ניתן להסיר שער בלייזר.אני לא מבין הרבה בנושאים הללו, אבל נותן לו את הטלפון של רוזי – שהוא לא רק מומחה בקטע של טיפוח גברי אלא גם מחפש שותף חדש לדירה שלו, ובשקט בלב מקווה שאולי... אמנם אני לא שדכן, אבל שניהם בערך באותו גיל, שניהם בודדים ולשניהם יש ניסיון עם נשואים - מולי מבפנים ורוזי מבחוץ - אולי הם יצליחו למצוא שפה משותפת?מסתבר שכן, עוד במוצאי שבת הם הלכו יחד למכון כושר, ומשם עשו את דרכם אלי, עמוסים במזוודות של מולי. "זה רק לכמה ימים." הוא אומר, "עד שהשותף לדירה של רוזי יעזוב." אני מברך אותו בשמחה, הבשורה שמולי כבר מצא לו סידור מורידה אבן מעל לבי. למרות שאני מחבב אותו מאוד וקצת מרחם עליו הוא היה שותף די מעיק.רוזי מקשקש על השיפוצים שהוא עומד להכניס בדירה שלו אחרי שהשותף הישן ילך ופתאום אני קולט שכל מי שאני מכיר מתעסק בנושאי דיור - אחד סוגר מרפסת, השני עובר לדירה חדשה, רוזי נפרד מהשותף הישן, לוקח שותף חדש ושובר קירות. אני מתחיל לשקול שאולי כדאי גם לי לצבוע את הכניסה לבית שעדיין יש עליה את סימני כפות הרגלים הקטנות והמבוצצות של מיצי ז"ל. עוד מעט פסח, אולי הגיע הזמן לסייד אותן ולהשיג חתול חדש? אחרי שרוזי הולך לדרכו מולי פורק תיק אחד בארון בחדר האורחים, ואומר לי שסוף סוף הוא מרגיש חי באמת אחרי שכל השנים הללו היה חנוק בחיים לא לו. אכול פחדים והיסוסים."זה בגלל האימון כושר." אני צוחק, "אתה מרגיש חי כי השתחררו אצלך אנדורפינים בדם.""זה בגלל המדריך החתיך." צוחק רוזי בחזרה, "הוא שחרר לי כל מיני דברים בגוף ובראש." והוא מפליג בשבחו של המדריך שלו שהוא בחור נחמד מאוד, שחום עור, תפוח שרירים ועם זאת גבר רך דיבור ועדין הליכות."לא ידעתי ששרירנים זה הטעם שלך?" אני מתפלא."אני עדיין בודק מה בדיוק הטעם שלי ומשתדל לנסות הכל.""אז נרגעת כבר מבחורים בגיל של הבן שלך?""יורי," מרצין מולי, "אני לא דביל, אני יודע שרוב הבחורים בגיל הזה רואים בי קשיש סוטה, ולמרות שיש צעירים שאוהבים גברים מבוגרים יותר אני לא חי באשליות שאני אפגוש אחד כזה, ואני גם לא בטוח שאני רוצה.""נו, אז מה אתה רוצה? ישבת וחשבת על זה פעם ברצינות?""תתפלא, אבל כן. אחרי שהלכנו לטיפול זוגי שלא ממש עבד המטפל הפנה אותי לפסיכולוגית מאוד גיי פרנדלי." הוא אומר את המילים הללו בזהירות, כאילו ניסה למדוד בגד חדש, "ואני חושב שאני יוצא מהשלב של לפצות את עצמי על מה שהפסדתי בעבר באמצעות זיון בחורים צעירים מידי.""ולאיזה שלב אתה נכנס?" אני מתמלא סקרנות.מולי מסמיק קצת וטיפה מגמגם, ואז מסביר לי שהוא לא בטוח עדיין מי הוא, ושהוא עובד עכשיו על קילוף כל השכבות שעטף בהן את עצמו במשך כל השנים בהן ניסה לתפקד כסטרייט, ושהוא לומד להתיידד עם עצמו ולהכיר את עצמו כמו שהוא באמת, ובטח הוא עוד ייכשל פעמים רבות ויעשה המון שטויות, אבל... ואז מופרע הווידוי המרגש בקולו המתפנק של כוכב שעומד בחוץ עם כוכבית - היצור העכברי הזה שמתחזה לכלב – ונוזף בה בגלל שהיא הורידה מעליה את האפודה שהוא קנה לה - משהו זוועתי בוורוד עם פייטים.  "לא יפה כוכבית, ככה לא מתנהגים בובונת, חמודונת, מתוקונות שלי." הוא נוזף בה בקול מתחנחן.אני מקבל חום וצמרמורת לשמע קולו הצייצני, ומפלס הסוכר בדמי עולה לגבהים מסוכנים רק לשמע הכינויים הטיפשיים שהוא מכנה בהן את היצורית מהמעצבנת הזו, אבל מולי בוהה דרך החלון, מוקסם לגמרי, ושואל אותי בקול נפעם מי היפיוף המדהים הזה שעומד שם בחוץ עם כלבה מתוקה.אני מציץ החוצה בתקווה שאולי באמת חוץ מכוכב וכוכבית הגיעו לחצר שלי בחור מדהים עם כלבה מתוקה, אבל לצערי זה רק הם - היא לבושה באפודה המזעזעת ההיא בסגנון עדות ברבי, והוא עטור בלורית מחומצנת, סתורה בצורה מטופשת, לבוש חליפת ג`ינס חדשה לגמרי שנראית שחוקה ומרוטה כאילו נגנבה מארון בגדי העבודה של פועל דחק קשה יום."זה כוכב, הדייר החדש של אורון עם הכלבה שלו כוכבית." אני מציג בפניו את השכנים הלא מוכרים לו, "היא מפלצת מעצבנת והוא סתם מתעלק אחד." אני מנדב כתוספת את חוות דעתי המנומקת היטב, אבל לשווא, מולי כבר לא מקשיב לי. הוא מפנה אלי את גבו ודוהר החוצה בדרכו לעשות את השגיאה הראשונה בסדרת השטויות שהוא אמור כנראה לעשות עד שיכיר את עצמו כהלכה.ראשית חוכמה הוא מלטף את כוכבית ומספר לכוכב שהמיניאטורה הצרחנית שלו היא ממש ממש מתוקה ואחר כך הוא מציג את עצמו ונענה בשמחה רבה להזמנה לקפה. גם אני מוזמן, אבל ברור ששניהם מצפים ממני לסרב. אני עושה את המוטל עלי בנימוס ופורש למיטה מניח למולי להמשיך לטעות כל הדרך עד להכרת עצמו צרכיו וטעמיו האמיתיים. *******אני מצונן ומתעטש ומשתעל כבר זמן רב, ומזה כמה ימים שנתי נודדת, ואני יודע בסתר לבי שאם זה לא ייגמר אני אהיה חייב ללכת לרופא לבדיקות, דבר שאני שונא ופוחד ממנו מאוד ולכן קמתי ביום שישי במצב רוח נורא וגיליתי למרבה התדהמה שמכונת זמן זדונית השיבה אותי שבוע שלם לאחור. כל העבודה שהשקעתי בשבוע שעבר בניקיון הבית ירדה לטמיון - הכל שוב מלוכלך .נוני, השותף שלי לחיים ולאחריות על הבית הזה (והסיבה העיקרית לכך שאני בכלל גר כאן), מצליח להתחמק בשיטתיות מכל עבודות הניקיון המאוסות עליו. כשנחה עליו הרוח הוא רוקח מיני תבשילים (ומשאיר אחריו הררי כלים מלוכלכים) ובזה מסתכמת כל עבודתו כעקר בית, השאר עלי.נכון, הוא לא נמצא פה יותר מידי, אבל בכל זאת... גם אני שונא לנקות, לבשל, לקנות, להדיח, לנגב, לכבס, לגהץ, לקפל.  לגהץ כבר אמרתי? את זה אני שונא במיוחד.מר נפש ועייף משנת לילה לא מספקת (שעון קיץ בצירוף אף סתום), הסתכלתי בשנאה בחלונות המטבח הטעונים שטיפה עוד מתחילת החורף, והלכתי לסידורים, שואל את עצמי בזעף מה לי ולמקום הארור הזה? מה אני צריך בכלל בית כזה גדול? ולמה אני גר שם בכלל? קשה לי להתרגל לכך שזה ביתי, ובעצם אני מרגיש ככה כלפי כל המקומות שגרתי בהם מאז שהייתי ילד. רק בבית סבא וסבתא הרגשתי באמת בבית, אבל כשמלאו לי חמש הם נפטרו ואני הוחזרתי אחר כבוד מגן העדן של ילדות שבו הייתי נסיך מפונק, יחיד ומיוחד, אל בית הורי, לחיות בגלות משמימה באותו חדר קטן עם עוד שני אחים גדולים ורתחנים. הבית של סבא וסבתא נמכר לקבלן שהרס אותו במחי בולדוזר ובנה עליו בית מידות מכוער, ומאז אני חש תמיד קצת הומלס. התרוצצתי בכל רחבי הקריה, מטפל בכל הסידורים, ולאט לאט - אולי כי יותר גרוע הוא כבר לא הצליח להיות ואולי כי היה יום נאה ושמשי - החל מצב רוחי משתפר. בספרייה מצאתי, מעשה ניסים, שני ספרים שזמן רב אני ממתין להם – `המקרה המוזר של הכלב בשעת לילה` של מארק האדון ו`דיו חיוור` של הרלן קובן.למרות שהגיע לי לקחת רק ספר אחד הספרנית שהתוודיתי בפניה שאני לא מצליח להחליט חייכה אלי בטוב לב (אני מנוי בספריה זו או אחרת מאז מלאו לי שש שנים וכל הספרניות, בלי הבדלי דת, צבע, גיל, משקל ומין פשוט חולות עלי) ואמרה שאין בעיות, לא נורא שכבר יש לי ספר אחד בבית (שאני לא מצליח לסיים משום מה), היא מרשה לי לקחת עוד שניים. אחר כך מצאתי במוסך בדיוק את הנורה שחסרה לי, ובדרך גם עשיתי מהר קניות בלי לעמוד יותר מידי זמן בתור, וכשחזרתי גיליתי שהמון פרגים נהדרים פורחים בגינה שלנו, ומפני שברדיו הבטיחו שבשבת ירד גשם הרשיתי לעצמי במצפון נקי לא לנקות את חלונות המטבח. במקום שטפתי היטב את הסלון עם שמפו רצפות בריח בזוקה (כשהייתי ילד רחצו רצפות עם סתם סבון בריח אורנים, והמהדרים התעקשו על לימון), אבל מאז השתנו הדברים.למרות שאני בעקרון מחרים מסטיקים - לא חשוב מה צבעם ריחם או טעמם - ומנדה אותם נידוי גמור מעולמי ("אתה והשיגעונות הפולניים שלך" אומר נוני באנחה ומשליך את המסטיק שלו לפח ברגע שהוא נכנס הביתה) הריח הוורוד הזה שעבר בקלות את מחסום ההצטננות שלי שימח את לבבי. אחרי שחזרתי מפגישה של קבוצת התמיכה שעודדה אותי בהחלטתי לא ליצור קשר פיזי עם חברים וירטואליים (שמי יודע איזה מזימות אפלוליות הם חורשים בלבבם) הגיע יובל מבית הספר ויחד הכנו את הפיצה המשופצרת של יום שישי שהצליחה להפליא, ואחר כך הלכתי לישון קצת, ואפילו הצלחתי לנמנם עד שהילד החליט לשאול אותי פתאום בקולי קולות מה המיקוד של חיפה? (מאין לי לדעת ואת מי זה מעניין בכלל?) והעיר אותי.
