---
id: 14441
title: "דמיון מודרך"
author: "לילי"
author_id: 1857
date: "2007-12-09"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=14441"
---

# דמיון מודרך

היי את, מה זה הפנים העצובות האלה?
אף פעם אל תתפסי את עצמך כשונה, זו הגדרה מגעילה ואנוכית. היא גם מאוד אישית, אבל הכי חשוב, היא לא רלוונטית לשום דבר.
כשאת מסתכלת על מה שאת מאמינה שטוב לך, אל תהיי עצובה. חייכי. סופסוף הבנת מה טבעי ונכון לך. כמה כיף להבין מי את סופסוף ולהצליח למקם את עצמך ולדעת מי ומה את?
מה שאת מאמינה שטוב לך, הוא טוב לך. נקודה.
את יכולה לעשות את זה עם חברים או משפחה, או מישהו קרוב ומיוחד שתבחרי.
אבל את יודעת מה? זה עדיין יהיה לך טוב  גם אם תהיי לבד.
אל תהיי עצובה. יש כל כך הרבה אנשים במקום שאת נמצאת, או שהיו ובטוח עוד יהיו.
"שונה" זו הגדרה אנוכית  זוכרת?
יום אחד תביני למה היה שווה לך לחייך. מבטיחה.
הכי כיף לעשות מסע בטבע של עצמך. את תרגישי הכי לא שונה. את המרכז. את איפה שטוב, ואיך בכלל זה יכול להיות רע?
אל תצרפי רע של אחרים לטוב שלך, כי את יודעת מה? הם גם לא יהיו בטוב שלך, אז זה חסר טעם וריח.


הייתי מסיימת את דברי מחר או מחרתיים כי יש המון מה להגיד, אבל אני רק אאחל לך מסע נעים.
תשמרי על החיוך.
תמיד יש שם מישהו בשבילך.
תמיד.


אני יודעת שאת מפחדת עכשיו. בטוח יש רגעים שבכית או עלו לך דמעות.
הייתי רוצה להגיד לך כל כך הרבה דברים - כמה שתגדלי ותצמחי מהמקום בו את נמצאת, כמה שמעריכים אותך, ולו רק על הדבר ה"פשוט" שהוא בעצם השלב שבו את נמצאת ועוברת, כי הוא כל כך קשה ומסובך.
הייתי רוצה להגיד לך להפסיק לפחד ולצבור בטחון, ואפילו לפרט לך למה ולהגיד לך כמה שיבוא עוד היום שתוכלי לספר על הכול עם חיוך, כמוני.
אנחנו די דומות בעצם.

ילדונת, עברתי כל כך הרבה, ואני במצב כל כך שלם עם עצמי כרגע. אני מודעת לכך שאת בטח שונאת לשמוע את זה כרגע כי את מרגישה כל כך רחוק מזה  זה פשוט נראה לך כרגע בלתי מושג בעליל.
אבל זה קרוב מדי בשביל להבין, ואת צריכה להאמין בעצמך, לחייך כל יום במסע שלך, לחלוק אותו עם מי שרוצה להיות שותף לו.
יש כל כך הרבה אנשים שיאהבו אותך.

לא!
אל תעשי לי פרצופים, אני יודעת מה אני אומרת.
יש פשוט כל כך הרבה אנשים שם בשבילך, על הבמה ומאחורי הקלעים. קחי אותם בשתי ידיים, חבקי אותם ותני להם מקום.
כל כך הרבה עצות וטיפים לתת לך.
את מלאך עם חיוך שבור למחצה.
קחי את הזמן היפה שלך ללמוד מחדש איך לחייך במלוא הרגש, בגאווה.
את לא תביני עכשיו..
אבל את לא צריכה טיפים או עזרה, רק צידה קלה לדרך, והידיעה הבטוחה שיהיה בסדר.
כי יהיה.

שלך בסוד,
העתיד.

*נכתב ב-4.11.05 בסמינר מלווים צעירים במהלך דמיון מודרך שהעבירו לנו.ביקשו מאיתנו להתחבר לנקודה בעבר, בה הרגשנו קושי מסוים, הכרנו בעצמנו, יצאנו מהארון בפני עצמנו, להיזכר מה עבר עלינו ואיך הרגשנו.פה עצרו את הדמיון המודרך וביקשו מאיתנו לכתוב לאותו אחד/אחת בעבר  לעצמנו.מה אני של היום הייתי אומר לאני של העבר כשהיה קשה?*
