---
id: 18060
title: "גלים של אהבה"
author: "מחפשת את האומץ"
author_id: 1389
date: "2014-06-12"
category: "אהבת נשים"
tags: ['כל ההתחלות...']
prev_chapter_id: 18015
next_chapter_id: 18103
original_url: "http://gogay.co.il/story.php?id=18060"
---

# גלים של אהבה

זו הייתה שעת לילה מאוחרת בקיץ הישראלי החמים. מצאתי את עצמי מטיילת בין שבילי הטיילת נהנית מהבריזה ומהאוויר הנעים שהגיע מהים. כמעט שלא היה אור מסביב ולא הייתה תנועת אנשים. יכולתי להיות עם עצמי, לשקוע במחשבות, להירגע ולהתחבר לרגשות שלי.
ואז זה קרה. בעודי מסתכלת מסביב ובעיקר על הים נתקלו עיני בך. היית יפה בדיוק כמו שתיארת לי ושדמיינתי. ככל שהתקרבת התבהר לי עד כמה את עדינה, נקייה, בנויה היטב בפרופורציות הנכונות, שקטה ונעימה, ובקיצור, בדיוק לטעמי. לבשת חצאית כחולה וחולצה לבנה מכופתרת כמעט עד הסוף, משאירה מקום לדמיון. שיערך בגוון בלונדיני משהו התנפנף לו ברוח, חושף צוואר בהיר, עדין ומזמין.
מיד חייכתי אליך ואת חייכת חזרה, מזהה אותי גם כן. מאושרת שסוף סוף פגשת אותי פרשת את זרועותיך, מזמינה לחיבוק שנענה מיד לאחר ההלם והמבוכה הראשוניים. ריח גופך שנדף ממך סחרר ובלבל אותי. נשמתי עמוקות, מתרגלת לתחושות. את מצדך לא נשארת חייבת והנחת את פניך על כתפי, נחה עלי. אחרי מספר דקות שעמדנו כך מחובקות התרחקנו מעט רק כדי לחייך אחת לשנייה ולדבר בעיניים, והחלטנו להמשיך לטייל יחדיו שלובות זרועות עד שהגענו לפינה השקטה והאינטימית ביותר בטיילת. התיישבת על השביל מזמינה אותי לשבת בחיקך, להישען עליך. וכך ישבנו מחובקות, שלובות, שלוות, מביטות על הים, נישאות על גלים של אהבה.
