---
id: 17915
title: "רק אנחנו שנינו - פרק יא'"
author: "צופה מהצד"
author_id: 1211
date: "2014-05-29"
category: "אהבת גברים"
tags: ['אהבה וזוגיות']
prev_chapter_id: 17914
next_chapter_id: 17916
original_url: "http://gogay.co.il/story.php?id=17915"
---

# רק אנחנו שנינו - פרק יא'

"אתה נשוי מריו? לא ידעתי שאתה מתעניין בנשים?" נגעתי מוקסם בטבעת הזהב שלו.
"ואני לא ידעתי שאתה מתעניין בגברים." החזיר לי מריו בקנטרנות, משך את הטבעת מעל אצבעו והטיל אותה על ארונית הלילה שעמדה לצד המיטה.
היא נחה שם, עיגול זהב קטן ומושלם, מתנוצץ בתמימות לאור המנורה.
"זו רק טבעת, סתם טבעת." פנה מריו אל טוליק שהתעלם במופגן מהמחווה הדרמטית של האקס שלו, "הסברתי לך הכול טוליק, הסברתי לך כבר מאה פעמים, זה לא אמיתי, אני רק עושה לה טובה."
"איזה טובה?" חקרתי.
"זה לא עסקך אורי, אתה מוכן לצאת מפה? אני רוצה לדבר עם טוליק בפרטיות."
"לא, אני לא מוכן." התייצבתי מולו. עדיין פחדתי ממנו קצת, אבל נהניתי להיווכח שאני גבוה יותר ממנו.
טוליק קם לחצוץ בינינו, ולמרות שהיה הנמוך מבין שלשתינו - ומן הסתם חלש יותר פיזית - צייתנו לדרישתו שנפסיק מיד לריב והתרחקנו זה מזה.
"בואו נצא לסלון." אמר, עזב את חדר השינה והתיישב על הספה. יצאנו בעקבותיו והתיישבנו על הכורסאות מולו, ממתינים למוצא פיו.
"קודם כל מריו אני רוצה שתדע שהעניין הזה... הקשר הזה ביני לילד הוא... זה לא מה שאתה חושב."
"אז מה זה כן?"
"לא עסקך." התפרצתי.
טוליק הניח יד מרגיעה על ברכי ולא משך אותה גם אחרי שכיסיתי אותה בכפי, שואב אומץ מהמגע בו. "זה קרה מעט מאוד פעמים ורק אחרי שהוא הגיע לגיל שש עשרה." פנה למריו, "וזה לא היה רעיון שלי." הוסיף בקול מתגונן.
"תירוצים." אמר מריו ביובש, "עליך אנטולי לא הייתי מאמין." הוסיף.
"גם אני לא." אמר טוליק בעצב, "אבל מצד שני גם לא הייתי מאמין שתבגוד בי ככה מריו."
"אבל הסברתי לך."
"כן, הסברת." הם הביטו זה בזה בהבעת פנים שלא ידעתי לפענח, ספק שנאה, ספק אהבה.
"עם מי אתה נשוי? מישהי שאני מכיר?" התערבתי.
"כן, עם יוליה. זוכר אותה?"
"בטח, דודה יוליה, הרווקה הזקנה הזו שכולם בטוחים שהיא לסבית, זאת שהיית הולך איתה לאירועים של הבנק כי התביישת להציג את טוליק כבן זוג שלך למרות שכולם יודעים שאתה הומו. אני מקווה שאתה מתייחס אליה יותר יפה מאשר התייחסת לאשתך הראשונה."
מריו רגיש מאוד לכל תזכורת לפרשה ההיא בעברו הרחוק. "התייחסתי יפה מאוד לאשתי הראשונה." אמר בנוקשות והרוגז הדליק כתמים אדומים על לחייו.
"בגלל זה היא ברחה ממך חודש אחרי החופה." צחקתי.
"אורי, מספיק." נזף טוליק, "די עם זה, תתנצל."
"לא צריך את ההתנצלויות שלו." רטן מריו, "והנישואים השניים שלי הם סיפור אחר לגמרי. שנינו אנשים מבוגרים שמכירים זה את זה שנים ויודעים בדיוק מה אנחנו רוצים. יוליה רוצה אבא לילד וגם אני... אני צריך אישה. זה עניין רשמי לגמרי שאין לו קשר לחיים הפרטיים שלי."
דחפתי אצבע לפי, מעמיד פנים שאני עומד להקיא. מחווה מגעילה אך יעילה שלמדתי מתלמידותיי.
כן, כמו טוליק גם אני מורה, אבל מורה להתעמלות ואחרי הצהרים אני עובד במשרה חלקית כמאמן שחייה של נבחרת בנות, (וגם אם אני זה שאומר זאת אני מאמן לא רע בכלל).
"אורי די." חזר טוליק על נזיפתו, "תפסיק. מה שלום יוליה?" פנה בנימוס למריו.
"בסדר גמור, עדיין סובלת מבחילות בוקר, אבל סך הכול מרגישה הרבה יותר טוב."
"אני לא מאמין, היא בהריון?" נדהמתי, "ממך?"
"העדפנו להיעזר בהפריה מלאכותית." ענה מריו בהדרת כבוד די מגוחכת והסמיק מזעם כשצחקתי שוב.
"אני לא מאמין." נאנח טוליק וקם, "עשרים שנה ושום דבר לא השתנה, עדיין אתם מציקים זה לזה ועדיין אני באמצע."
"רק שאני מבוגר עכשיו ולא צריך להתייחס לצבוע הזה, אני יכול לישון איתך בלי לפחד שהוא יעיף אותי מהמיטה." קמתי גם כן.
"לא, אורי. אתה לא ישן איתי הלילה, וגם לא אתה מריו. יש לי מחר ראיון עבודה ואני לא יכול להרשות לעצמי להגיע אליו עייף ועם עיגולים שחורים מתחת לעיניים."
"ראיון עבודה! זה נהדר חמוד." התלהב מריו ולמרבה זעמי כרך זרוע על כתפו של טוליק, "באיזה בית ספר?"
"בבית הספר שבו לימדתי לפני שעזבנו. לצערי בנימין בר ששת כבר פרש והמראיינת שלי היא ילדונת שהייתה פעם תלמידה שלי. גם ככה היא רואה בי דינוזאור ואם אני אבוא מפהק ותשוש... אני מקווה שאתם מבינים למה אני רוצה לישון טוב הלילה. מאוד חשוב לי להתחיל שוב לעבוד."
"אבל כבר יש לך עבודה." מחה מריו.
"כמורה לצרפתית." עיווה טוליק את פניו, "וגם זה רק במשרה חלקית. אם הייתי נשאר בארץ כבר הייתי בטח מנהל בית ספר." הוסיף בתוכחה, מוכיח שבכל אחד, לא חשוב מאיזה עדה, יש משהו מהפולנייה.
"אבל אף פעם לא רצית לעבוד בניהול." מחה מריו, "והחיים באירופה רק הוסיפו לרזומה שלך, לכמה מורים יש ניסיון מגוון כמו שיש לך? אני בטוח שהיא תשכור אותך מיד."
"אני בכלל לא בטוח בזה." רטן טוליק ונאנח, ומריו משך אותו אליו לחיבוק מגונן, העיר שהוא מאוד מתוח, ומה דעתו על עיסוי, והוביל אותו לחדר השינה.
טוליק כרגיל ויתר והלך איתו בהכנעה ולפני שהם סגרו את הדלת בפרצופי עוד שמעתי את מריו מסביר לטוליק שמצב שוק הנדל"ן על הפנים בזמן האחרון, ועדיף לדחות את מכירת הבית לעוד כמה חודשים ובינתיים...
הדלקתי את הטלוויזיה, עברתי בחוסר סבלנות בין הערוצים, ראיתי שאין מה לראות ואז הבנתי שאני בעצם מאוד עייף והלכתי לחדר השינה הישן שלי שנשאר בדיוק אותו דבר, נכנסתי למיטה וכמעט שנרדמתי כשמריו החליק חרש לחדר, התיישב על מיטתי ונגע בכתפי. "אתה ישן אורי?"
"כן. אני כבר בחלום השלישי מהסוף."
"אולי תפסיק להתנהג כמו ילד קטן, אני רוצה לדבר אתך."
בלעתי את התשובה העוקצנית שעמדה על לשוני ואמרתי שאני מקשיב.
"מה בדיוק התוכניות שלך לעתיד?" שאל מריו והתרווח לו על מיטתי.
"אני עדיין לא סגור עליהן בדיוק, אבל בגדול אני מתכנן להמשיך לחיות לפחות עוד חמישים שנה."
הוא נאנח בחוסר סבלנות. "אתה לא מבוגר מידי לתשובה טיפשית כזו?"
"אני אגיד לך למה אני מבוגר מידי." התיישבתי והדלקתי את מנורת הלילה שלי, "לתת לך דין וחשבון, לזה אני מבוגר מידי."
"נכון, אני מסכים, ואני לא מבקש דין וחשבון, אני פשוט מתעניין בך."
"יפה מצידך. כולי נרעש ונרגש מזה שהמנהל החשוב מהבנק מואיל להתעניין בי."
"די כבר אורי, מספיק, מה יש לך נגדי?"
"אתה רציני? לא יכול להיות שאתה לא יודע."
"לא, אני לא יודע. מאז שנפגשנו תמיד התייחסתי אליך יפה, ניסיתי לחנך אותך, לטפל בך, השקעתי בך זמן וכסף. למה אתה שונא אותי?"
"אני לא שונא אותך, אבל אני לא אוהב מה שעשית לטוליק, מרגיז אותי שבגדת בו כל הזמן ושהרסת לו את החיים."
"הרסתי לו את החיים? אתה לא מגזים."
"לא. כל מה שהוא רצה זה לחיות איתי בשקט וללמד, אתה הכרחת אותו לעזוב אותי ואת העבודה שלו, גררת אותו לחיות במקום שהוא לא רצה לחיות בו, ועכשיו אתה רוצה למכור לו את הבית."
"אני לא רוצה למכור לו את הבית, זה הוא שרוצה."
"כי בגדת בו, כי הלכת והתחתנת משום מה עם אישה, ויש לך עוד חוצפה לבוא לפה ולהפריע לנו."
"לא ידעתי שתהיה פה אורי, אני פשוט המום מהקשר הזה בינך לבינו, עד היום הייתי בטוח שאתה סטרייט."
"אז היית, לא אכפת לי. תהיה המום כמה שאתה רוצה."
"אבל אורי, טוליק גידל אותך כמו אבא, מה פתאום אתה נכנס לו למיטה? זה לא נראה לך קצת... קצת חולני?"
"ולחיות עם אישה זה לא חולני?"
"תראה אורי, אני כמעט בן חמישים, אבא שלי נפטר לפני שנה ומאז עברו עלי כל מיני תהליכים... אני עדיין מאוד אוהב את טוליק ולא יכול לחיות בלעדיו, אבל כיום אני מבין שאני לא אחיה לנצח, וכשיוליה הציע לי שנעשה יחד ילד קפצתי על ההצעה בשמחה, אתה לא מסוגל להבין את זה?"
"כן, אבל למה להתחתן איתה?"
"כי היא אישה די שמרנית, ויש לה הורים דתיים שמרנים עוד יותר, וכזוג נשוי יהיה לנו הרבה יותר קל, החתונה תחסוך לנו המון בירוקרטיה ומבוכה ליוליה, וצריך גם לחשוב על הילד שירגיש יותר נוח אם הוריו יהיו נשואים."
"ומה עם טוליק? עליו לא צריך לחשוב? מה הוא מרגיש לדעתך כשאתה מסתובב עם טבעת נישואים?"
מריו נאנח. "אני באמת לא מבין למה הוא מתעקש להיות כל כך רגשני. הוא מבין למה אני רוצה להיות אבא ואפילו מחבב את יוליה, אבל הנישואים שלנו הורידו אותו מהפסים. חבל שדווקא עכשיו, כשגמרתי עם כל העבודות בחו"ל ואני מתחיל להתבסס בסניף בארץ הוא מתעקש להיפרד ממני."
"אתה לא מבין למה?" נדהמתי, "אתם חיים יחד כבר עשרים שנה ואתה עדיין לא מבין למה הוא נפגע מזה שהתחתנת?"
"אני מבין, אבל קיוויתי שגם הוא יבין עד כמה חשוב לי להיות אבא. אחרי שאבי נפטר היו לי כמה חודשים איומים של דיכאון נוראי. בלי טוליק לא הייתי מצליח לשרוד אותם."
"וככה אתה גומל לו?"
"אבל אני מסביר לך שאני אוהב אותו כמו תמיד, הנישואים עם יוליה הם רק בשביל הילד"
"אז למה אתה חי איתה?"
"מה יכולתי לעשות? הוא זרק אותי מהבית."
"כי התחתנת איתה."
"הסברתי לך למה אורי, אל תציק."
"אני לא מציק, אני מנסה להסביר לך איפה שגית ובמה אתה לא בסדר. תגיד, לא יכולת להביא ילד עם אישה אחרת שלא בוער לה להיות נשואה?"
"לא יודע. לא ניסיתי. אני ויוליה דיברנו כבר מזמן על ילד משותף, אני לא יכול לראות את עצמי נכנס לפרויקט כזה עם אישה אחרת."
"למה לא?"
"באמת אורי, אתה חושב שיש הרבה נשים שמשתוקקות להביא ילד עם הומו לא צעיר ומכור לעבודה? אני ויוליה חברים ותיקים, אנחנו מבינים זה את זו, היא מכירה את טוליק ומחבבת אותו. הכול היה מושלם עד שהתחתנתי איתה, רק אז הוא פתאום נעלב והתחיל לכעוס. אני חושב שחלק מהכעס הזה נובע מבעיות לא פתורות בינינו שהוא סוחב עוד מהתקופה שהיינו בחו"ל."
"בעיות לא פתורות כמו זיון מהצד של מתמחים צעירים?" גיחכתי ברשעות.
מריו השפיל מבט אל כפות ידיו, מפתל את אצבעותיו בעצבנות זו בזו כמו שנהג לעשות תמיד כשהיה מתוח. "אני רחוק מלהיות קדוש אורי, עשיתי הרבה דברים שאני לא גאה בהם, אבל אף פעם לא הפסקתי לאהוב אותו."
"גם אני לא."
מריו שב ונאנח, "אני יודע שאתה אוהב אותו אוריל'ה, אבל אתה לא יכול לאהוב אותו ככה, זה אסור."
"לא נכון." מחיתי, "מי אתה שתגיד לי מה אסור? אתה לא אבא שלי."
"אני הדבר הכי קרוב לאבא שהיה לך אי פעם, ואני מסביר לך שככה זה אסור ולא בסדר. גם טוליק מרגיש לא נוח עם כל העסק הזה."
"מה זה עסקך? זה נוגע רק לי ולטוליק."
"כל מה שנוגע לטוליק הוא העסק שלי."
"כבר לא, הוא זרק אותך." שמחתי לאידו.
מריו נשאר שליו. "זה רק שיגעון זמני, הוא נעלב קצת בגלל שהתחתנתי ועל הדרך הוא מחזיר לי על הסיפור של בלגיה, אבל אחרי שזה יעבור לו שוב נהיה יחד ואתה אורי," הוא סקר אותי במבט מהורהר, "נעשית בחור ממש יפה, אתה בטוח שאתה מעדיף גברים?"
"אני לא מעדיף גברים, אני מעדיף את טוליק."
"מצטער, אבל הוא שלי." אמר מריו בעקשנות, קם ופנה לעבר הדלת.
זינקתי מהמיטה אחריו, "לא נכון, הוא שלי. הוא תמיד היה שלי. אנחנו שייכים זה לזה, הוא ואני היינו יחד עוד לפני שהוא פגש אותך ותמיד נהיה יחד."
"אבל אורי, היית ילד בן חמש כשהוא פגש אותך, אתה לא מבין עד כמה זה... זה..."
"זה מה?" התנפלתי עליו בזעם.
"חולני, סוטה, פשוט לא מתאים. זה ממש גילוי עריות." אמר מריו בסלידה.
"לא נכון." התרגזתי, "הוא מבוגר ממני בחמש עשרה שנים בסך הכול, ואין בינינו שום קרבת משפחה. במה זה גילוי עריות?"
מריו הניף את ידיו בתנועת אין אונים. "אין לי כוח להתווכח אתך, מאוחר מידי ואני עייף, אני הולך לישון."
"איפה? עם אשתך?"
"לא, אנחנו לא ישנים יחד. אני אישן על הספה."
"למה לא בבית שלך?"
"פה זה הבית שלי."
"לא נכון, אתה גר עם יוליה."
"אורי, שתוק כבר!" התפרץ מריו, "אני לא עוזב את טוליק לבד אתך. הצקת לו מספיק."
"הוא אמר לך שהצקתי לו?" נפגעתי.
"לא." הודה מריו, "אבל אני מכיר אותו, הוא תמיד מוותר לך, אבל לא הפעם, הלילה אני מתכוון להשגיח עליו."
"אתה פשוט מקנא, זה לא בגלל שזה אני, מה שמפריע לך זה שהוא עם גבר אחר."
"יכול להיות." פתח מריו את הדלת, "לא הייתי שמח גם אם הוא היה מוצא לו מישהו אחר, אבל במקרה שלך זה פשוט לא מתקבל על הדעת וזה לא יקרה יותר. לילה טוב אורי."
"לילה טוב אבל'ה." עניתי לו בטון הכי סרקסטי שלי, התאכזבתי לראות שכל מה שהצלחתי לעשות זה להצחיק אותו.
חצי שעה אחר כך הצצתי חרש מבעד לדלת כדי להיות בטוח שהוא עדיין על הספה, רק אחרי שראיתי שהוא ישן והדלת של חדר השינה של טוליק סגורה הרשיתי לעצמי ללכת גם כן לישון.
