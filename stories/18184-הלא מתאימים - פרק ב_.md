---
id: 18184
title: "הלא מתאימים - פרק ב'"
author: "אפיקורס"
author_id: 1453
date: "2014-07-31"
category: "אהבת גברים"
tags: ['סיפור אהבה']
prev_chapter_id: 18183
next_chapter_id: 18185
original_url: "http://gogay.co.il/story.php?id=18184"
---

# הלא מתאימים - פרק ב'

למחרת בבוקר הערתי את ניר - האדם היחיד שבטחתי בו שיהיה תמיד לצידי ויבין אותי – ופרשתי לפניו בלחש בהול את בעייתי.
"לאט לאט צפי." אמר ניר, מתעקש לשמור על שלווה מבודחת שאפילו התקפת חייזרים רעבים מהמאדים לא תפר אותה כפי שטענתי כלפיו פעם, חסר סבלנות כלפי השקט הרגוע שבו קיבל את כל מצוקות החיים הנגזרות על הומו נמוך, שמנמן ורגיש שאף גברבר שווה לא סופר ממטר.
"חייזרים רעבים מהמאדים?" ענה לי בחיוך, "רעבים למה צפי?"
"לא יודע. מה זה חשוב?" התרגזתי.
"לא, כי אם הם רעבים לבמבה או לוופלים בטעם לימון עלולה להיות לי בעיה עם זה, אבל חוץ מזה..." התרחב חיוכו.
"די כבר נודניק." כעסתי אז, לשווא כמו שהוא הוכיח לי, מתבדח קלות על חשבון הדרמה קווין שתמיד ממהרת להגיח ממני ברגעי כעס, דרמה קווין מכוערת עם מלאי קללות מרשים שרק ניר הצליח לעצור.
"אז מה קרה עכשיו?" שאל ופיהק, "זה לא יכול לחכות עד שאני אכין קפה?"
"לא." פסקתי, "ממש ממש לא." והצצתי בחשש לעבר הספה, שם המשיך גל לישון בשלווה, מחייך לעצמו חיוך יפה עד כאב.
"נו, שפוך הכל צפי, ובלי לקלל. מוקדם מידי בשבילי לעמוד בסערות שלך."
"שום סערות." הבטחתי, "תנחש איפה ישנתי בלילה?"
"באמבטיה, מחובק עם חייזר מכור לבמבה."
"לא." חגגתי, "ישנתי על הספה שלי, מחובק עם גל."
"גל ההוא מהאינטרנט? רגע, אל תגיד לי, הוא בן חמישים פלוס, שמן, מקריח, מזיע ונוחר."
"לא! הוא בן עשרים וחמש, רזה, שרירי, חלק, יפה, והבחור הכי מתוק, עדין, סקסי, מטריף, משגע..."
"או. קי. בסדר. קלטתי את התמונה." הפסיק אותי ניר ביובש. "אז איך הוא הגיע לספה שלך? מה היה רע במיטה?"
"אוף אתך. שתוק ותן לספר." נזפתי בו. הוא השתתק, ואני סיפרתי הכל בעוד ניר מקשיב לי רוב קשב.
"טוב, אז הוא רב עם החבר שלו וברח אליך. עוד יום יומיים הוא יירגע, החבר יתנצל והכל ישוב על מקומו בשלום ושוב תוכל לישון בשקט." ניבא ניר בקור רוח.
"לא, הוא לא יחזור!" התרגזתי ואפילו רקעתי ברגלי היחפה על הרצפה, "אני לא רוצה שהוא יחזור אל המנוול הזה! אני רוצה שהוא יישאר אצלי ואתה חייב לעזור לי בזה."
"איך? אתה באמת חושב שדובון מקריח חובב במבה וופלים לימון כמוני יצליח לשכנע אותו לעזוב את החבר המדהים שלו?"
"לא, אני חושב שאם תמצא לו עבודה שווה פה, באזור חיפה, הוא יישאר כאן."
"שאני אמצא לו עבודה?" הדהד אחרי ניר באיטיות מטריפת דעת.
"כן ניר, אתה עובד בחברת כוח אדם, נכון? אז תמצא לו משהו שווה, מתי אני יכול לשלוח אותו אליך?"
"מתי שתרצה." נאנח ניר, "רק תן לי לשתות קפה קודם, בלי קפה אני לא אצליח להגיע בכלל למשרד."
"בעשר בבוקר אנחנו אצלך." הבטחתי לו וסגרתי מהר כי גל התחיל לעשות קולות של מתעורר ורציתי למהר ולהכין לו ארוחת בוקר, אבל קודם נחפזתי להודיע במשרד שאני חולה ואגיע רק בשבוע הבא.
ככה יצא שלב א´ של התכנית שרקמתי בלילה לדרך, ולמרבה הפליאה התנהלה התכנית הקטנה והנחושה שלי להפליא, עברה לשלב ב´ ומשם לשלב ג´ ועד סוף השבוע הכל היה מאורגן לשביעות רצוני המלאה
עוד באותו בוקר ניר מצא לגל המופתע ואסיר התודה עבודה מוצלחת מאוד בנגריה קטנה ומיוחדת שבעל הבית שלה – יותר אמן מנגר – היה זקוק לבחור נבון כפיים ובעל טעם טוב ושרירים חזקים שיהיה עזר כנגדו.
כבונוס הנגרייה הייתה ממוקמת קרוב מספיק לדירה שלי כך שגל יכול היה להגיע אליה באופנים שניר נתן לו בנדיבות רבה תמורת הבטחה שהוא יכין לו במקומם מתלה בגדים מעוצב – תחליף מושלם לאופניים הבטלים ממעש כבר מהשבוע הראשון לקנייתם.
נותרה רק בעיית המגורים שלו. העבודה בנגרייה הייתה נהדרת, אבל לא הספיקה לתשלום שכר לדירה בלי שותפים. בארוחת ליל שישי המסורתית שלי עם ניר שהתקיימה הפעם בדירתי הצעתי לגל שבמקום לחפש חדר בדירה זרה עם שותפים לא מוכרים ישכיר ממני את החדר הנוסף שלי שהיווה עד היום חדר בלגן למרות שתמיד טענתי שהוא בעצם חדר עבודה שעדיין לא גיבש את זהותו.
"איך הוא יצליח לישון בחדר המבולגן הזה?" צחק ניר, "אפילו בן אדם רזה כמוך לא יצליח להידחף לסבך השמט´ס שערמת שם."
"אני לא רזה, אני רק נראה ככה," מחיתי, "בראש אני שמן."
"מעניין מאוד, ואני דווקא רזה מאוד בראש, וגם שרירי וחטוב וכוסון. אני לא מבין למה המראה שיש אצלי בבית עוד לא קלטה את זה?"
גל העביר מבט ממני אל ניר, מחייך לשמע הפינג פונג המילולי הזה שנהגנו להחליף כל פעם שנפגשנו, מחקים בכוונה את בנות גילמור הנערצות עלינו.
"אתם שני הבחורים הכי מצחיקים ומדליקים שפגשתי בימי חיי." אמר בחמימות, וכרך את ידיו על כתפי מצד אחד ועל כתפו של ניר מצד שני. ראיתי בעונג שניר האדים מיד במבוכה והחל מתפתל באי נוחות, כי ניר, כפי שהודה לפני בתחילת היכרותנו, מעולם לא קיים יחסי מין וכבוגר ישיבה שהתפקר והיה עמוק בארון פחד אפילו לחשוב על הנושא.
"ואני שחשבתי שתגיד שאנחנו שני הבחורים הכי לא שווים ומכוערים שפגשת בחייך." אמר בקול מהתל, משתמט תוך כדי כך בעדינות מזרועו של גל שהונחה באגביות ידידותית כל כך על שכמו.
גל סקר את שנינו במבטו הכחול ירקרק, ואז אמר שנכון, אין סיכוי שמישהו ירדוף אחרינו כדי שנגיש מועמדות לגבר השנה של הזמן הוורוד, אבל מראה חיצוני זה לא הכל בחיים ועדיף בחור נבון, טוב לב, רגיש, מצחיק ואינטליגנטי, מאשר כוסון חטוב וחלק עם אישיות שטוחה ומשעממת של נעל.
"אחד כמו ברק?" שאלתי באומץ, יודע שאני מתגרה בגורלי, אבל לא מסוגל להתאפק.
פניו קדרו והוא שילב את ידיו על חזהו באותה תנוחה מתגרה מתגוננת כמו בפעם הראשונה בה ראיתי אותו.
"ברק בחור יפה מאוד, אבל למרבה הצער הוא לא נעל ולא משעמם." אמר בעצב, וכל האווירה הטובה ששררה בארוחת ליל השישי שלנו שטרחתי עליה במסירות כה רבה נעכרה פתאום.
זמן קצר אחר כך ניר פיהק, אסף את קערת הסלט – תרומתו לארוחה – ופרש לדירתו, לישון את שנת היופי שלו אמר בחיוך עגום.
אספתי בעזרת גל את שיירי הארוחה ושאלתי אותו מה בא לו לעשות עכשיו. "אפשר ללכת לסרט, או למועדון, או לפאב, או להישאר בבית לשמוע מוזיקה או..."
"ואפשר פשוט לשתוק ולהתחבק בשקט." אמר גל ומשך אותי אליו, ואמר שהוא לא יודע איך הוא היה עובר את התקופה האחרונה בלעדי.
"ואני לא מתכוון רק ליומיים האחרונים כשהפרעתי לך לישון עם השטויות שלי אלא גם לזמן לפני שנפגשנו, כשרק התכתבנו. תודה שתמכת בי ועזרת לי, היית פשוט נהדר." אמר, ואז נישק אותי על פי, ומיד הסמיק וביקש סליחה.
"מה סליחה? תתפשט." ניסיתי להתלוצץ, אבל רעדתי כולי. מעולם לא התנשקתי עם גבר בצורה כזו. התנשקתי ככה רק פעם אחת עם בחורה ביישנית עוד יותר ממני שברחה אחר כך הביתה ומעולם לא שמעתי ממנה יותר.
מאז היה לי מגע מיני רק עם שני גברים, ושני המקרים היו מגושמים, מביכים ומאוד מאוד לא מספקים. לא היו שם נשיקות ולא חיבוקים. אני לא זוכר אפילו את שמם של הגברים ההם שפגשתי דרך האינטרנט רק למטרות סקס.
"רעיון מטופש ומגעיל." כעס עלי ניר כשסיפרתי לו על מעשי, ועכשיו, כשטעמתי את טעמו של הדבר האמיתי, היה עלי להודות שהוא צדק.
הגענו למיטה כששפתינו צמודות ונפלנו עליה, מתנשקים עוד ועוד, מפסיקים רק כדי למשוך מעלינו את הבגדים.
גל צחק ממני כשדרשתי לכבות את האור כי התביישתי שיראה אותי ערום, ואמר שהאצבעות שלו רואות טוב יותר מעיניים. הוא כיבה את האור והפעיל את אצבעותיו על כל גופי, מבעיר בי זיקוקים של חשק, וכשהוסיף גם את שפתיו ולשונו, נוגע בי במקומות שלא שיערתי שבן אדם אחד יכול לגעת בהם בבן אדם אחר השלכתי לכל הרוחות את הבושה, הצניעות והחשש, ופשוט זרמתי איתו למחוזות שעד כה רק שמעתי עליהם בסיפורי זימה שחשבתי בתמימותי שהם דמיוניים.
כשהופעתי במשרדו של ניר למחרת בבוקר, עייף וגאה, ומאושר עד להתפקע, הוא העיף בי מבט, האדים מעט ואמר באותו קול יבש של תלמיד ישיבה ליטאי קר מזג שהוא מבין שחדר הבלגן שלי לא יופרע בזמן הקרוב בנוכחותו של דייר.
"דייר? נראה לך שאני אקח ממנו כסף?" הופתעתי, "כל מה שאני רוצה זה לקנות לו מתנות ולפנק אותו, ולכתוב לו שירים, ולקנות לו פרחים ובלונים, ולצעוק בכל העיר שאני אוהב את הבחור הכי מדהים בעולם."
"אני מבין," השפיל ניר את ראשו ופשפש בניירות שעל שולחנו, "שהתכניות שלנו לטיול באילת מבוטלות."
"מה פתאום?" נבהלתי, מסתיר ממנו שעד לרגע זה שכחתי לגמרי את ההזמנות שעשינו למלון באילת, "חס וחלילה. הכל יישאר בדיוק כמו קודם רק שבמקום זוג נהיה שלישיה, זה הכל."
ניר הביט בי בספקנות, "לא צפי, שום דבר כבר לא יהיה כמו קודם." אמר נוגות, ובכל זאת הבטיח לי שהוא יצטרף לטיול שתוכנן זמן רב עוד קודם, למרות שהוא ממש ממש לא אוהב להיות גלגל שלישי בעגלה.
"אומרים גלגל חמישי טיפשון, ואתה סתם מדבר שטויות." הפרחתי לו נשיקה, והלכתי לקנות משהו יפה וחסר כל תועלת לגל, הבחור הכי מדהים, חמוד ומלאכי בעולם.
