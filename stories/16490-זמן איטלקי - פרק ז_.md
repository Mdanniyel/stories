---
id: 16490
title: "זמן איטלקי - פרק ז'"
author: "שחר אור"
author_id: 1415
date: "2011-09-04"
category: "סיפורים וטורים"
tags: ['אהבה', 'סיפורי אהבה', 'אהבה ביסקסואלית']
prev_chapter_id: 16488
next_chapter_id: 16493
original_url: "http://gogay.co.il/story.php?id=16490"
---

# זמן איטלקי - פרק ז'

ערבה הגיעה החוצה מעט אחרי זה, עדיין עטופה בשמיכה. ריקי עמדה בקצה הדשא, והסתכלה על כדור פורח שטס מעל לגבעה. 

"לא ידעתי שאת מעשנת." אמרה ערבה.

"אני לא." ענתה ריקי. "זה רק אוויר לשעת חירום. הרמתי מהחפיסה של השוויצרי." השוויצרי, שישב על כסא נוח מול הבריכה שסיימה להתמלא בלילה, במכנסים ושיער רטובים, והשתזף בחזה חשוף בשמש הקפואה של שבע בבוקר, נופף בידו לשלום בחזרה. 

"אז איך זה?" שאלה ערבה. "איטלקים לא עושים לך את זה, אבל שוויצרים כן?" הייתה בקולה נימה של טרוניה.

"די. ערבה. מספיק." ריקי מחצה את הסיגריה, ואז החלה ללכת. "אני נכנסת לבריכה, לשטוף את הראש."

ערבה רצתה להגיד שהמים יהיו קרים להחריד. אבל נמנעה גם משום שעדיין כעסה על ריקי, וגם משום שריקי נראתה כמו מישהי שאינה רוצה להקשיב עכשיו לאיש.

ריקי פסעה עד הבריכה, פשטה את החולצה, וקפצה למים. ערבה התכווצה, מדמיינת את המים הקרים שאופפים את ריקי. אחר כך התיישבה על שפת הבריכה, והסתכלה איך ריקי צוללת לכל אורך הבריכה, נושמת נשימה ארוכה בקצה, וצוללת שוב עד הצד השני. ערבה ספרה עשר בריכות כאלו, ולא נראה היה שריקי עומדת להפסיק.

היא קפצה ממקומה, רצה לדירה שלהן, והביאה מגבת ומצלמה. רעיון התחיל להבשיל בראשה, עדיין ברור רק למחצה. היא צילמה את ריקי במבט על, שקועה במים בין האדוות. היא צילמה אותה מלפנים כשיצאה לשאוף אויר בקצה הבריכה. והיא צילמה אותה כשהפסיקה לבסוף לשחות, את הפה הפתוח המנסה לנשום עוד חמצן, את האצבעות הכחולות מקור, את העיניים האדומות.

ערבה הושיטה את המגבת לריקי, וזו יצאה מהמים, והתעטפה בה. ערבה המשיכה לצלם, וריקי שאלה בחשד למה היא מצלמת.

"זה לשימוש עצמי בלבד. אני מבטיחה לך שלא אפרסם את הצילומים." אמרה ערבה, והמשיכה לצלם "תתייחסי לזה כאל מזכרת."

ריקי התיישבה על כסא נוח אל מול השמש, ועצמה את עיניה, וערבה התיישבה לצידה, מקפידה לא להסתכל על העירום.

"את זוכרת שהיום הם חוזרים מברצלונה?" שאלה ערבה. ריקי הנהנה בראשה, וערבה המשיכה.

"חשבתי. חשבתי לוותר על ארוחת בוקר. לצאת מוקדם יחסית מהבית, לנסוע במסלול לא ארוך מדי, ולנחות במסעדה בשתים עשרה. עד אז כבר נספיק להיות רעבות. כי בסך הכל, איך שעשינו את זה עד עכשיו, לפספס כל יום את ארוחת הצהרים בגלל שאנחנו לא רעבות בשעה הנכונה, זה ממש בזבוז של טוסקנה."

ריקי שוב הנהנה בהסכמה.

"ואחר כך אולי ניסע לאיזה מקום יותר רשמי ומסודר ומתוייר. נניח, סן ג'ימיניאנו? כדי שכאשר הם יחזרו וישאלו אותנו איפה היינו, יהיה לנו מקום שנוכל לתת לו שם, ולא רק לומר שהסתובבנו ושתינו יין שלושה ימים." המשיכה ערבה.

ריקי שוב הנהנה בהסכמה, וערבה לא יכלה להתאפק. "מעכשיו, כל מה שאני אציע," וכאן ניסתה לעצור את עצמה, אבל סופו של המשפט כבר נשטף החוצה מן הפה, וכל שיכלה לעשות היה לומר בלחש, "את תסכימי?"

ריקי פקחה את עיניה, וחצי חיוך עלה על שפתיה, ומיד ירד מהן.

"נו, מה יהיה. זה יישאר טאבו? אסור לדבר על זה מעכשיו ועד עולם?" דחקה ערבה.

"לא. אנחנו ממש ממש לא נדבר על זה. אל תזלזלי בכוח שיש למילים." ענתה ריקי, בנימה של סיום.

הן התלבשו, ויצאו מהחווה לכיוון צפון, עד שערבה קיפצה במושב הנהג מרוב התרגשות.

"ריקי, תראי, תראי. מרוקו. זה ממש טיול שורשים. אני מוכרחה לנסוע לשם."

מרוקו התגלתה ככפר של שני בתים ועז, וריקי צחקה על ערבה והמורשת הגדולה שלה, וחיקתה אינטונציות מרוקאיות. האווירה במכונית הרגישה משוחררת מעט יותר.

ערבה נסעה לאט מאד, ועצרה לעתים תכופות לצלם את הנוף. את הכרמים בשורותיהם הישרות, את עלי הגפנים המלבלבים, את הקורדונים וחוטי הברזל שהגפנים נשענו עליהם. ליד סאן דונאטו נתקלו בשדה חרדל. שתיהן יצאו מהמכונית ועמדו נפעמות מול הצבע הצהוב העז.

"זה כאילו שמישהו לקח את העולם, ועשה לו פוטושופ." אמרה ריקי בסוף.

ערבה היססה, הרעיון המבשיל התגבש עוד מעט, ולבסוף ביקשה. 

"אני רוצה לצלם אותך על רקע שדה החרדל. את מסכימה?" שאלה את ריקי.

"איך את רוצה אותי?" שאלה ריקי, וערבה הסתכלה עליה במבט כעוס, עד שהייתה מוכרחה להוסיף "בתמימות. בתמימות. איך את רוצה לצלם אותי." 

ערבה ביימה את ריקי כך שתעמוד בפישוק, בידיים מקופלות מעלה בתנוחת תפילה, צווארה מתוח מעלה ומבטה לשמים. אחרי חמישה צילומים ריקי הצליחה לאבד את הסבלנות, אבל ערבה הייתה מרוצה.

"ובגלל שהיית ילדה טובה, ועשית מה שביקשתי, אני אקח אותך לאכול ארוחת צהריים. וגם בגלל, אבל זה פרט טכני לגמרי, שכבר הגיעה שהשעה שתים עשרה ויש לנו סיכוי למצוא מקום פתוח." סיכמה ערבה. "ותודה על שיתוף הפעולה, אני מאד מעריכה אותו." הוסיפה, ואז התקרבה לריקי ונשקה על לחיה.

ריקי הרגישה את הלחי בוערת. אולי דווקא בגלל שלא הייתה מאחורי הנשיקה שום כוונה אירוטית.

הן נסעו דרך סאן דונאטו, והתפעלו מן הכפר הציורי, מהשדות שהקיפו אותו, מהחלונות המעוטרים באדניות פרחוניות. במבואות הדרומיים של הכפר נתקלו במסעדה.

"לה לוקנדה דה פיאטראקופה" הגתה ריקי את המלים הארוכות. "בואי נסתכל על התפריט ונראה אם מתאים לנו."

ערבה חנתה את המכונית, והן יצאו לבחון את התפריט. המנות נשמעו אקזוטיות. ריזוטו עם בזיליקום וחצילים, פסטה ברוטב ברווז, פסטה דקה ופרחי קישואים עם פטריות כמהין.

"עזבי, אני מתחילה להזיל ריר רק מלקרוא את התפריט. בואי ניכנס. תראי, יש כאן גם המון מכוניות של איטלקים, וזאת ההמלצה הכי טובה." ערבה דחפה את ריקי, שעדיין ניסתה לגרום לטלפון דור שלישי שלה לתרגם את שמות המנות לעברית, לתוך המסעדה.

המלצר הושיב אותן על המרפסת המוצלת, שפנתה לכיוון מערב והכביש. במאמץ משותף עם המלצר, הצליחו להחליט על מנות שתהיינה מספיק נועזות, מספיק אכילות, ומספיק ניתנות לתרגום בין ידיעת האנגלית הדלה של המלצר לטלפון של ריקי: יונה אפויה בחומץ כמהין, סטייק מוגש על ירקות טריים וצנוברים, ופלטת בשרים של עוף ארנב וטלה מטוגנים בשמן עמוק, בתוספת ארטישוק חצילים קישואים ובצל.

"אז מה?" ריקי הניחה את המרפקים שלה על השולחן.

"מה?" שאלה ערבה, שעדיין גלגלה על לשונה שוב ושוב את תיאור המנה האחרונה שהזמינו.

"ספרי משהו. כל דבר. כל עוד שזה סיפור טוב. ספרי לי עליך ועל אלון. אם בא לך." 

ערבה משכה בכתפיה. 

"זה לא סיפור מאד נחמד. נפגשנו כשהייתי בת שמונה עשרה. הוא היה הכי. הכי גדול, הכי חכם, הכי יפה, הכי עשיר. והוא נשאר ככה. כל הזמן מבוגר ממני בעשר שנים, וכל הזמן שמונה צעדים לפני. הוא שמר אותי כזאת קטנה ובפינה, כזאת שלא יכולה כלום בלעדיו. לא לקנות מכונית, ולא לנהל חשבון בנק, ולא להחליט איזה סרט רואים היום."

"ואז, לפני ארבע שנים, תפסתי אותו עם זנזונת בת שמונה עשרה. והוא בכה והבטיח שזה לא יקרה עוד. וחודשיים אחרי כן תפסתי אותו שוב. עם אחרת, אבל באותו גיל. את מבינה, עשרים שנה יחד, והוא עדין מחפש מישהי כמו שהייתי אז. זה ניפץ לי את החלום."

היין שלהן הגיע, וערבה שתתה ממנו מעט לפני שהמשיכה.

"אז הסכמתי איתו שלא נפרדים עד שנווה, הקטן שלי, יהיה בן ארבע עשרה, וזה יקרה עוד שנתיים. אבל טכנית, אני כבר פרודה. אנחנו ישנים במיטות נפרדות, בחדרים נפרדים. סקס אנחנו לא עושים כבר שנים. יצאתי ללמוד, והיום אני עובדת בסוכנות פרסום, כארט דיירקטור. זו לא משכורת מדהימה, אבל היא נכנסת לחשבון בנק שהוא רק שלי, וזה מאפשר לי לשים בצד משהו. וכספית הוא נמצא שם. את הארוחה הזאת לדוגמה, משלם הכרטיס שמחייב את אלון, אז את יכולה לאכול חופשי.

וגם התחלתי לנסות לטעום גברים אחרים. להשלים פערים. יש בי רעב כל כך גדול. כל כך הרבה שנים חשבתי שאני נראית חרא, ושהגברים שמסתכלים עלי רוצים רק לצחוק עלי, עד שהבנתי שזה בראש שלי, וזה רק בגלל היחס שלו."

ריקי נענעה בראשה בחוזקה. "לא, לא, איך יכולת לחשוב דבר כזה. את. את. וואו. את מה זה שווה. בטירוף."

ערבה חייכה, ואז קירבה את ידה לכף ידה של ריקי, אחזה אותה, קירבה את שפתיה, ונשקה את אצבעותיה של ריקי. והחזיקה אותן עוד רגע אחד ארוך, ארוך מכדי שיחשב הדבר כנימוס גרידא, תוך שהיא מסתכלת בעיניה של ריקי, לפני שהניחה להן.

"תודה." אמרה ערבה. "חבל שלא פגשתי אותך לפני כמה שנים. אולי הייתי מפתחת גם רעב לנשים." 

ריקי הטתה את הראש והרימה את הגבות, ופתחה את הפה להרים גם צעקה, אבל ערבה חייכה, אמרה בלי קול את המלה "טאבו", וסימנה ריצ'רץ' נסגר על שפתיה.

המנות שהזמינו הגיעו, והן התמקדו באכילה. כל המנות היו צבעוניות, מעוצבות, וניכר היה שהושקעה בהן מחשבה ואהבה. והטעמים היו מפתיעים, שונים, ואיכותיים.

הן אכלו לאט. מדי פעם עצרה אחת מהן והסתכלה על השניה, על הסועדים האחרים, על הנוף שמול המרפסת הפתוחה. לקראת סוף הצלחת התרווחה ערבה לאחור בכסאה, פתחה במופגן כפתור במכנסיים, ונשפה. ריקי צחקה, ואמרה שהיא מזדהה עמוקות. היה ברור שאין מה לדבר על קינוח, לפחות לא בזמן הקרוב.

הן יצאו מן המסעדה לטיול ברגל, לאורך טיילת במקביל לכביש. מולן ממערב יכלו לראות על קו הרכס צריח של כנסיה, מעט מדרום חורשה של עצי צפצפה, וביניהם פסי הגפנים בכרמים. בכביש זחלו מכוניות, וגברים על אופנים חזרו מהשדות לאכול צהרים. אור רך, רנסאנסי, רבץ על העולם, כאילו החליט אלוהים להקל על זה שיבוא לצייר את הסעודה האחרונה. 

ערבה הסתכלה על זהרורי האור שפיזזו בשערה השחור הארוך של ריקי, מפלסים להם דרך בין עבותות השיער ויוצרים סביבו הילה. ערבה נזכרה בסיפור הנסיכה הכלואה במגדל, המשלשלת שיערה מטה כדי לסייע לנסיך הבא להצילה, אבל לא היה לה מושג מדוע נזכרה בסיפור, כששיערה של ריקי שחור. 

בסיום הטיול הקצר נכנסו שוב למכונית, לכיוון סן ג'ימיניאנו. הדרך עברה עליהן ביעף, וערבה לא יכלה לתאר אותה מאוחר יותר. כאילו הייתה להן קפיצת הדרך, ומצאו עצמן מול מגדלי העיירה בשעה של טרם שקיעה.

ריקי סחבה אותן לאורך הרחוב הראשי, והן עצרו להסתכל בחלונות הראווה, בחנות הגלידה בכניסה לעיר העתיקה, בלובי הכניסה למוזיאון העינויים, בתפריט של מסעדת חירי בירי, בחנויות שהציגו כלי שח מגולפים בשנהב לדמויות של לוחמי מסאי, בחנויות צעצועי העץ, במעדניה שמכרה נקניקי חזיר והתהדרה בחזיר בר מפוחלץ בכניסה. אפילו הספיקו לעלות לראשו של איל טורה גרנדה ולהשקיף על פני כל העיר, ולהתפעל מן הגגות הכתומים.

ערבה השתרכה מאחור. התחושה שלה הייתה שהזמן האיטלקי נגמר להן. שמן הרגע בו החליטו להגיע לאתר תיירות רשמי, איבדה את שליטתה בזמן, והוא טס וזלג וחמק ללא מעצור. היא ניסתה ללכוד רגעים אחרונים, לצלם את ריקי בכל מקום שיכלה, כדי לנצור את הרגע. אבל תזזיותה של ריקי, והאור המתמעט גרמו לכך שהתמונות פשוט לא צלחו למרות מאמציה, והיא חשבה שלו הייתה לה מצלמה אמיתית, כזו שמאפשרת שליטה ברמת החשיפה, הייתה מצליחה יותר.

אפילו הגלידריה הטובה ביותר בעולם, שעצרו לידה עם השקיעה, צילמו את עצמן מול השלט המכריז על זכיה בתחרות הג'לאטו הטוב בעולם, וטעמו ממנה. אפילו הגלידה, ואפילו השקיעה, לא הצליחו להחזיר אותן למצב הרוח הנהנתן, העצל, ההדוניסטי.

"עכשיו נחזור, ונפגוש את עמי ואלון?" שאלה ריקי, אחרי שקיפלה את הפרוספקט של סאן ג'ימיניאנו, והכניסה לכיס. "גמרנו לסמן וי על כל מה שצריך לראות כאן." ערבה הנהנה, לא רואה טעם בויכוח.

ריקי נהגה בחזרה לבית החווה, וזו הייתה פעם הראשונה שעשתה זאת מבחירה ולא מכורח. כל הדרך בחזרה לחווה היא המהמה ושרקה לעצמה וחייכה. ערבה הניחה את ראשה על החלון, ועצמה עיניים.

בחווה חיכו להם כבר עמי ואלון, שחזרו מברצלונה. זו הייתה הפעם האחרונה שערבה ראתה את ריקי. ריקי ועמי נעלמו בתוך חדר השינה שלהם, ודלתו לא נפתחה עד צהרי היום שלמחרת, כשהגיע זמנם של ערבה ואלון לנסוע, כדי להספיק את הטיסה חזרה הביתה לישראל. שני הזוגות אפילו לא הספיקו להפרד.
