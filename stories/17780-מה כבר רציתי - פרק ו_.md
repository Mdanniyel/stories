---
id: 17780
title: "מה כבר רציתי? - פרק ו'"
author: "שקוף"
author_id: 1717
date: "2014-03-24"
category: "אהבת גברים"
tags: ['איידס', 'אהבה וזוגיות']
prev_chapter_id: 17779
next_chapter_id: 17781
original_url: "http://gogay.co.il/story.php?id=17780"
---

# מה כבר רציתי? - פרק ו'

אני שייך לטיפוסים האלו שמתעוררים תמיד באותה שעה. לא משנה מתי הלכתי לישון, בשש בבוקר אני מתעורר, מכבה את השעון המעורר, שותה קפה, אוכל משהו ומוכן לפתוח את היום החדש.
אולי זו הסיבה למה לא הצלחתי להסתגל לעיר ללא הפסקה שהבוקר שלה התחיל בצהריים, ושרוב פעילותה התרחשה אחרי חצות, שעה שבה אני עייף מכדי לפקוח את עיני.
בזמנו ניסיתי לשנות את השעון הביולוגי הפנימי שלי כדי להתאים את עצמי ליוני, אבל זה לא עבד. אני בן אדם של בוקר וכשהשמש שוקעת אני מתחיל להוריד הילוך ולפהק, כזה אני וזהו.
גם אחרי הלילה הסוער שעבר עלי עם אפי קמתי כרגיל בשש, אחרי שנייה אחת מבולבלת התאפסתי על עצמי, הבנתי שאני לא בבית, קמתי חרש כדי לא להעיר את אפי שישן על בטנו, מחבק את הכרית, והלכתי להכין לי קפה.
בדרך כלל אני אוכל ארוחת בוקר בתשע וחצי - שעת הפסקת הבוקר ב'יהלומי ובניו' - אני כבר מתוכנת לאכול בשעה הזו, אבל בגלל שהייתי פעיל במיוחד בלילה גיליתי שאני רעב מוקדם מהרגיל והכנתי לי ארוחת בוקר קלה - לחמניות מחיטה מלאה שמצאתי קפואות בפריז'ר (בטח שוב עבר על יוני התקף של בריאות וכושר שנגוז בטרם הספיק לסיים את כל מזון הבריאות), קוטג', עגבנייה, מלפפון, פלפל, זיתים וקופסת שימורי טונה עם קצת מיץ לימון מלמעלה
"אם עד היום היו לי ספקות עכשיו אני כבר בטוח שמושתלת בך תוכנה משוכללת." הפתיע אותי אפי באמצע הארוחה והתיישב מולי, מחייך.
"תוכנות מחשב אוכלות?" נגסתי בלחמנייה עם קוטג' מקושטת בעיגולי עגבנייה.
"אתה תוכנה מתוחכמת מאוד, מספיק לראות מה אתה אוכל כדי להבין את זה."
"אני סתם אוכל משהו קל כי אני רעב אפי, מה מתוכנת בארוחה שלי?"
"תראה לבד." החווה אפי בידו על השולחן, "יצרת חלוקה מושלמת בין ארבעת אבות המזון. ירקות, פחמימות מורכבות, חלבונים וקצת שומן. אתה אוכל בדיוק מה שצריך."
"שטויות, סתם לקחתי מה שמצאתי במקרר, בוא תצטרף אלי, יש מספיק אוכל לשניים. מה בא לך לאוכל?"
"אהה." הוא שקע במחשבות, "אחרי שזללתי אתמול את כל החלווה הזו ועוד עם הוופלים... היום אני בדיאטה. אני אוכל שתי פריכיות אורז עם גבינה אפס אחוז שומן."
"לא בא בחשבון." מחיתי, "לפריכיות אורז יש טעם של קל קר ועל הטעם של גבינה דלת שומן עדיף לא להרחיב את הדיבור. מוטב כבר לאכול סיד. מה דעתך על חצי לחמנייה מקמח מלא עם טונה במיץ לימון?"
אפי רטן שבגללי הוא יגדל כרס, אבל לקח את הלחמנייה ואפילו הסכים לכמה רצועות של מלפפון עליה.
"למה אתה קם כל כך מוקדם?" שאל.
"לא יודע. ככה זה אצלי. אתה עובד בחול המועד? בעצם, במה אתה עובד?"
אפי נאנח ועשה פרצוף. "במשרד פרסום מגעיל שלא משלם לי מספיק. אני מעצב גרפי, שונא את זה."
"אז למה אתה לא מתפטר? במה אתה רוצה לעבוד?"
"אני רוצה להיות צלם. לפעמים אני מוכר לעיתונים צילומים שלי כפרי לאנסר, אבל קשה לסמוך על הכנסה כזו."
"אבל כמה הוצאות כבר יש לך אם אתה גר בבית? לא תצליח בעבודה שלך כצלם אם תבזבז כל כך הרבה שעות במשרד פרסום. אתה צריך להיות חופשי לעבוד במה שמעניין אותך, להשקיע במה שאתה באמת רוצה לעשות."
אפי בהה בי בפה פעור. "תגיד את האמת גולי, זה ארז ששלח אותך אלי? אני לא אכעס, תספר לי את האמת."
"מי זה ארז ולמה הוא צריך לשלוח אותי אליך?"
אפי ניסה לחייך. "סיפור ארוך, הוא... הוא מעין חבר שלי, אבל... הוא תמיד היה אומר לי את מה שאתה אמרת כרגע. הוא ניסה לעודד אותי לעזוב את העבודה שלי ולנסות להצליח כצלם. בזכותו הצגתי כמה תמונות בתערוכה אחת משותפת של צלמים תל אביביים, אפילו מכרתי כמה תמונות."
"באמת?" התרשמתי מאוד, "כל הכבוד לך. אז למה לא עשית מה שארז אמר?"
"כי אני פחדן! לא היה לי אומץ להתפטר ואימא אמרה שעדיף משכורת מסודרת ושאם אני אתפטר אני הולך לסכן משהו בטוח בשביל השטויות שלי ו..." הוא נאנח, "הייתי פחדן גולי. לא העזתי לעזוב את הפרסום ולא העזתי להגיד לארז מה אני מרגיש כלפיו ובסוף הוא מצא את עמית והם יחד עכשיו. הם אפילו התחתנו בסן פרנסיסקו. אני בקושי רואה אותו לאחרונה כי ארז כבר לא עובד איתי באותו משרד ועמית עושה לי פרצופים כשאני בא לבקר."
"אתה מתגעגע אליו?"
הוא הנהן בשתיקה והסב ממני את פניו. "לא שהיה לי אי פעם סיכוי אצלו, אבל אפילו לא ניסיתי ו... עזוב, אני סתם מקשקש. רוצה לראות את התמונות שלי?"
"בטח." אמרתי בשמחה, ואת השעתיים הבאות העברנו בבחינת תמונות. אני מודה שהערכתי את אפי הרבה יותר אחרי שראיתי את עבודתו.
"אתה ממש מוכשר אפי, אולי תחפש עבודה בצילום? ניסית בעיתונים? אחי עובד במקומון חיפאי, אני אשאל אותו אם הם צריכים צלם. תגיד, ההורים שלך יודעים עליך."
אפי גיחך. "יש לך כישרון לשאול שאלות קשות גולי."
"מה כל כך קשה בשאלה הזו? או שהם יודעים או שלא."
"כן ולא."
"מה כן ולא?"
"הם כן יודעים, אבל מתנהגים כאילו הם לא יודעים."
"אני לא מבין."
"זה כי אתה לא פולני. קדימה, כבר כמעט תשע, בוא נקפוץ לכיכר המדינה לקנות לאימא את המכנסיים."
"זה מזכיר לי שאני גם צריך לקנות קצת בגדים לנסיעה לחו"ל, אבל אין מצב שאני קונה בכיכר המדינה, אני לא הולך לקחת משכנתא בשביל כמה חולצות וג'ינסים."
"אתה נוסע לחו"ל?" החווירו פניו של אפי, "מתי? לכמה זמן? עם מי? מתי תחזור?"
"היי תירגע, זה רק לשבוע. סתם נסיעה משעממת מטעם העבודה. אני רק מקווה שניסו לא יתחרפן לי שוב."
"ניסו? מי זה ניסו? למה הכוונה יתחרפן? מה הוא עושה כשהוא מתחרפן?" חקר אפי בלהיטות, ופתאום הצטערתי שהזכרתי את ניסו, אבל הוא סיפר לי על עצמו והראה לי את התמונות שצילם. ישנו יחד והיינו כל כך קרובים, מה פתאום שאני אתחיל לשמור ממנו סודות?
סיפרתי לו על ניסו ומעלליו ושוב פרחו כתמים אדומים במעלה עצמות לחייו.
"אתה הולך לישון איתו במלון?" התקיף אותי.
"אהה, כנראה שכן. לא יודע בדיוק. מה אתה מתעצבן? הוא סטרייט. הוא נשוי. הוא סתם היה קצת שיכור או משהו."
"הוא חולה עליך ואתם עובדים יחד." התרגז אפי ורקע ברגלו בכעס כאילו כבר תפס אותי מתמזמז באיזו פינה עם ניסו - מחשבה מגוחכת להפליא.
"אני לא מאמין אפי, אתה מקנא?"
"סתום. אני שונא אותך." כעס עלי אפי ולתימהוני הוא היה רציני לגמרי. מעולם לא נתקלתי במישהו שקינא לי בהתלהבות כזו וזה די החניף לי. פייסתי אותו בחיבוקים ובנשיקות שהובילו לחדר השינה ובסופו של דבר יצאנו לקניות רק באחת עשרה, אבל אפי, למרבה אכזבתו, עדיין היה בתול, למרות שאני טענתי שאחרי המעללים המשותפים שלנו במיטה זה פשוט אבסורדי לחשוב עליו ככזה.
"מי אמר שרק כשיש חדירה זה נחשב לסקס?" התווכחתי איתו כל הדרך לכיכר המדינה. אף אחד מאיתנו לא הצליח לשכנע את השני, ואחר כך שקע אפי בקניית מכנסים לאימא, עיסוק שגזל ממנו תעצומות נפש וריכוז עצום. עמדתי בצד והשתדלתי לא להפריע ואחר כך הלכנו לקנות לי בגדים בנחלת בנימין.
די מהר הודיע לי אפי שאני לא מבין כלום באופנה ועדיף שאשתוק ואניח לו ולמוכר הגנדרן להלביש אותי. משועשע מעט מכל המעמד שתקתי והנחתי לו להלביש אותי כאילו הייתי דוגמן חסר מוח.
לדעתי הבגדים שהוא בחר לי היו קצת יותר מידי מפוארים בשבילי, אבל כדי להניח את דעתו הסכמתי עם החלטותיו, מה שלא עזר לי כל כך כי אחרי כשיצאנו מהחנות אפי הודיע לי בזעף שפלרטטתי בלי בושה עם המוכר הגנדרן שניסה להתחיל איתי ממש מול הפרצוף שלו והוא כועס עלי. "אתה חרא בדיוק כמו כל הגברים." הצהיר בזעם, והאודם שעל עצמות לחייו כבש בשלב זה את כל פניו. דחף לידי את השקיות שלי והסתלק.
נשארתי עומד המום ברחוב, שואל את עצמי מה פתאום הוא החליט שאני מפלרטט, ועוד עם מוכרים בחנות? הלכתי לכיוון שדרות רוטשילד עד שגיליתי אותו יושב מדוכדך על ספסל מתחת לעץ, שותה קולה דיאטטית.
"תעזוב אותי." נהם לעברי כשהתיישבתי לצידו.
"לא רוצה. תביא לשתות."
שתיתי ונחרדתי. "מגעיל. אני בכלל שונא קולה, שים עין על השקיות, אני הולך לקנות מיץ."
חזרתי עם מיץ מנגו ושני קרטיבים. (המחירים בתל אביב, אני אומר לכם, פשוט מזעזע), ונתתי לו קרטיב אחד. "לא רוצה. זה משמין."
"שטויות, כולה קרטיב. נו, קח, תאכל. זה ירגיע אותך."
הוא ליקק בזעף את הקרטיב ואחר כך השליך את המקל לפח. "נו, אתה לא מתכוון להתנצל?" פנה אלי, נראה קצת פחות כועס.
"אני? לדעתי אתה זה שצריך להתנצל."
"על מה?"
"על זה שהאשמת אותי האשמות שווא ועשית סצנה מיותרת לגמרי באמצע הרחוב."
"אלו לא היו האשמות שווא. לא ראית שהוא שם לך פתק בכיס?"
"מה פתאום פתק? איזה שטויות." בדקתי את כיסי ולתימהוני הרב היה שם פתק עם שמו ומספרו של המוכר.
"נשבע לך אפי ש..."
"אני יודע, אתה פשוט מרחף. ראיתי שלא שמת לב, אבל עצבן אותי שהטיפוס הזה ניסה להתחיל אתך ממש מול הפרצוף שלי."
"הוא בטח מתחיל עם כולם, לא שווה להתרגז בגלל דבר כזה."
"אני יודע, אבל... אתה כזה חמוד גולי. אני כל הזמן פוחד שמישהו יגנוב לי אותך."
פרצתי בצחוק. "מה אני, ארנק, מכונית? אל תדאג אני לא גניב, תירגע כבר."
"אתה בטח מצטער שהכרת אותי." המשיך אפי לייסר את עצמו , "אני סתם מציק לך כל הזמן."
"האמת שלא. אף אחד אחר לא קינא לי אף פעם. זה די נחמד, אבל אל תגזים, טוב? פחדתי שאיבדתי אותך לנצח ברחובות תל אביב."
"בחיים לא תאבד אותי, אני אוהב אותך גולי." הצהיר אפי בלהט, ואז שאל אותי למה קוראים לי גולי אם שמי האמיתי דוד?
"אה, זה סתם סיפור מצחיק. גולי זה קיצור של גוליבר. סתם כינוי שקיבלתי בבית ספר."
"למה? היית הילד הכי גבוה בכיתה?"
"לא, היו יותר גבוהים ממני, אבל רק אני... טוב, אתה יודע איך זה בגיל ההוא, הבנים השוו... אתה יודע, למי יש יותר גדול ואני..."
"בגלל זה קוראים לך גולי? כי הזין שלך..." אפי נחנק מצחוק.
"היינו רק בני שלוש עשרה או משהו כזה. בגיל הזה כל אחד מתפתח בקצב אחר, אני הייתי יחסית מפותח יותר מהשאר. אני בטוח שעם הזמן הם השיגו אותי, אבל אז כבר הפסקנו להשוות ואני נשארתי תקוע עם הכינוי הזה."
אפי המשיך לצחוק והעיר שאולי הוא צריך להתחיל להשוות אותי עם אחרים כדי לדעת אם אני באמת ראוי לכינוי שלי.
"עכשיו אני אמור לקנא כי אתה רוצה לעשות השוואות?" צחקתי ברוח טובה.
"כן, זה היה נחמד אם היית מקנא קצת."
"בסדר, אני מקנא." ניסיתי להראות מלא קנאה אך לשווא. אני לא קנאי מטבעי, אני מניח שהדבר הכי קרוב לקנאה שחשתי מעודי הייתה מערבולת העצב והרוגז שהייתה מתערבלת בבטני כשיוני היה שולח אותי לשחק עם אחרים - ככה הוא קרא לזה - כשרצה להיות עם מישהו במיטה בלעדי.
בגלל התחושה הזו הלכתי עם שני הטיפוסים ההם שכנראה הדביקו אותי, עוד הוכחה לכך שקנאה היא רגש שנזקו רב מתועלתו, אם יש עוד משהו צריך הוכחה לכך.
חזרנו לדירה של יוני רק בערב, עייפים אך מרוצים, ואחרי מקלחת זריזה חזרנו למיטה ושוב ניסינו, והפעם ביתר הצלחה. אפי החל להירגע ולהשתחרר וסוף סוף הצלחתי להחדיר את אצבעי לישבנו. הייתי צריך לבצע פעולת הסחה ולמצוץ לו כדי שלא יתכווץ בבהלה ולשמחתי הצלחתי. הוא גמר כמה דקות אחר כך, צועק מרוב הנאה, והיה מאושר וגאה מאוד בעצמו.
הוא רצה שבפעם הבאה ננסה את הדבר האמיתי ועמד על כך שהוא רוצה שזה יקרה עוד הערב. בעוד אני מסביר לו שאני לא ויברטור ושאני צריך כמה דקות כדי להתאושש בין זיון לזיון נשמע קרקוש מפתח במנעול, הדלת נפתחה ויוני עמד בפתח.אחרי שאני ויוני נפרדנו לגמרי ולחלוטין הודו כל מכרינו שהם הופתעו שהצלחנו להחזיק מעמד יחד זמן רב כל כך. יש מקרים כאלו - שניים שלא מתאימים בעליל ובכל זאת, למרות שההיגיון הבריא אומר שאין להם מה לחפש יחד, לא יכולים להיפרד - כאלו היינו.
הקשר ביני לבינו היה חזק מהשכל הישר, וגם אחרי שנכנענו למציאות ונפרדנו הקשר הזה לא נותק לגמרי. עדיין, כל פעם שהייתי רואה אותו הייתי מרגיש צורך עז להחזיק אותו קרוב אלי, לגעת בו, להריח אותו, להיות קרוב אליו, וזה בדיוק מה שעשיתי – קמתי ערום מהמיטה, כולי מדיף עדיין את ריחו של אפי, וחיבקתי את יוני שחיבק אותי חזרה ללא היסוס, צחק בשמחה, טפח על עכוזי הערום ובישר לי שעדיין יש לי את התחת הכי יפה במזרח התיכון.
שמעתי את אפי משתנק מזעם מאחורי ונחפזתי ללבוש תחתונים, אבל הוא עדיין עשה לי פרצוף של פולנייה עם צרבת, וכשהצעתי לו ללכת להתקלח בזמן שאני אקשקש קצת עם המארח הנדיב שלנו הוא זינק מהמיטה וטס למקלחת, וכל גופו הדק אומר תרעומת וזעף.
"קצת רזה החבר החדש שלך. תפטם אותו כדי שיהיה לך מה לתפוס." הצטחק יוני והוביל אותי למטבח, שם הכנתי לו כוס נס קפה מוקצף כמו שהוא אהב, שמעתי על עלילותיו בשבוע האחרון (עזבו, אתם לא באמת רוצים לדעת) ועשיתי לעורף שלו מסג' כמו שרק אני יודע לעשות, וכמו שקרה תמיד אחרי שביליתי איתו כמה דקות נעימות התחלתי להצטער שנפרדנו למרות שידעתי היטב שזה היה הדבר הנכון לעשות.
"נו, אז מי זה היה, הכעסן הרזה הזה שגומר לי עכשיו את כל המים החמים?" שאל יוני אחרי שסיים לספר לי על כל עלילותיו החדשות.
"אפרים לרנר. אפי בשבילך."
"רגע, זה אפי לרנר הצלם? ראיתי תמונות שלו בתערוכה בשנה שעבר. יש לך מושג איזה צלם מוכשר הוא?" התנפל עלי יוני. "מה לך ולו?" חקר ונדמה היה לי ששמעתי שמץ קנאה בקולו.
"מקס הכיר לי אותו. הוא היה צריך להגיע לתל אביב ומאחר והוא שונא לנהוג נודבתי להיות הנהג שלו ונעשיתי גם דוגמן שלו לעת מצוא וככה..."
"דגמנת לו בעירום?"
"זה לא עסקך יוני."
"כן, אני יודע. שאלתי כי קיוויתי שבתערוכה הבאה שלו אני אזכה לראות תמונה של התחת היפה שלך." הצטחק יוני, "תגיד, הוא יודע עליך גולי? ומה שלומך חוץ מזה?"
"הוא יודע עלי ושלומי מצוין, ואתה?"
"טיפש, דפוק ושרוט כמו תמיד, אבל חוץ מזה הכול בסדר." הטה יוני את ראשו לאחור משעין אותו על בטני כדי לסמן לי שמאס במסג' ושהוא רוצה נשיקה, ובטח היה מקבל את הנשיקה שלו לולא נכנס אפי למטבח, לבוש ותיקו תלוי על כתפו.
"אני נוסע הביתה." אמר בקרירות, מתאמץ לא להביט באף אחד מאיתנו. "שלום ותודה." דהר החוצה, ואני בעקבותיו.
לכדתי אותו בתוך המכונית והשתלטתי בכוח על המפתחות, מאלץ אותו לשבת ולהקשיב לי.
"אתה סתם עושה סיפור משטות אפי."
"אתה קופץ ערום מהמיטה שלנו והולך להתמזמז עם בחור אחר מול הפרצוף שלי ואני סתם עושה עניין?"
"קודם כל זו לא המיטה שלנו אלא של יוני ושנית, זה לא בחור אחר, זה האקס הכי מיתולוגי שלי, ולא התמזמזנו, סתם התחבקנו כמו חברים."
"חשבתי שמקס הוא האקס המיתולוגי שלך."
"כן, גם הוא, אבל יוני יותר מיתולוגי."
"חשבתי שאתה אוהב אותי, חשבתי שאנחנו יחד. אני פשוט לא קולט את זה."
"תראה אפי, אין לזה שום קשר אליך. יוני הוא חלק מהעבר שלי ואני אף פעם לא אהיה אדיש כלפיו, אבל אני כבר לא מאוהב בו. אני ואתה... רק עכשיו הכרנו ואני חושב שאנחנו יכולים... שאולי יש לנו סיכוי לפתח קשר שיהיה בריא וטוב לשנינו, אבל אתה צריך לקבל אותי כמו שאני מקבל אותך."
"אם תראה אותי ערום, נמרח על משהו, זה לא ירגיז אותך?"
"לא יודע. תלוי בנסיבות."
"גם על מקס אתה נמרח ככה?"
"מקס טיפוס אחר והקשר שלי איתו שונה לגמרי. איך בכלל יצא לך להכיר אותו?"
"דרך חבר של חבר. הוא עשה כתבה על הומואים מבוגרים ורצה שאני אצלם את מקס, אבל..."
"מקס נפנף אתכם מהחלון ולא רצה לדבר ובטח שלא להצטלם."
אפי חייך סוף סוף. "בדיוק. הוא חתיכת טיפוס, מה?"
"כן, מקס הוא טיפוס מיוחד. היה לי מזל שהוא הסכים לסבול אותי כשהייתי נודניק קטן ומעצבן."
"גם עכשיו אתה מעצבן."
"מי שמדבר!"
צחקנו קצת יחד והוא הניח לי לחבק אותו, אבל אז הנייד שלו צלצל וזו שוב הייתה אימא שלו.
"אני חייב לחזור הביתה כל זמן שיש לי בית לחזור אליו." נאנח אפי.
"אבל למה? מה בוער? ליוני יש המון מקום בבית. למה שלא תישאר עוד קצת? אני רוצה לישון אתך הלילה."
"כי אימא מחכה למכנסים שלה ואבא צריך את האוטו."
"אז ניסע לשם, ניתן לה את המכנסים, נחזיר את המכונית ואחר כך נחזור לתל אביב. בבקשה אפי, לשנינו יש חופש מהעבודה, למה שלא נהיה יחד?"
"אתה לא יודע איך היא, וחוץ מזה, אם אני אחזיר את המכונית איך נחזור לתל אביב?"
"מה הבעיה? נחזור במונית או באוטובוס. קדימה, בוא למעלה ותגיד יפה שלום ליוני בזמן שאני אלבש עלי משהו."
"אתה יכול לקחת את המכונית שלי, לנסוע אחרי אפי ולהחזיר אותו אחר כך לתל אביב. אני יוצא עוד מעט ואני לא צריך את המכונית עד מחר." אמר יוני בנדיבות.
"אחלה." שמחתי ומשכתי על עצמי חולצה, "קדימה אפי, בוא נצא."
"טוב אבל... אבל תן לי כמה דקות. אני רוצה שתבוא לקחת אותי טיפה יותר מאוחר כדי שאני אספיק להסביר להם הכל, בסדר."
"אין בעיות." אמרתי והנחתי לו לצאת חצי שעה לפני.הגעתי לכתובת שהוא מסר לי בדיוק בשעה שקבענו ומצאתי אותו עומד בחוץ, מוקף מזוודות ובוכה.
גבר לא צעיר, קרח ורזה, עמד לידו ודיבר איתו בקדחתנות, מושך את שרוול חולצתו, אבל אפי התעלם ממנו והמשיך לבכות.
"מה קרה?" נבהלתי.
"הוא החליט לעזוב את הבית." ענה לי הגבר המבוגר והושיט לי את ידו ללחיצה, "נעים מאוד, אני גרשון לרנר, אבא של אפי."
"נעים מאוד מר לרנר." אמרתי בנימוס שהיה מעט הזוי בנסיבות הללו, "אתה יכול להסביר לי מה הבעיה?"
אפי לא הניח לאביו לענות. "הבעיה היא שהכלבה הזו זרקה אותי מהבית!" רשף בכעס, "אני בן שלושים כמעט והיא מתייחסת אלי כמו אל... אל... הזונה הזאת!"
"אפי די," נזפתי בו, "לא מדברים ככה."
"אתה שתוק, מה אתה מבין בכלל." צעק אפי בזעם שהתחלף מיד בהתייפחות קורעת לב.
אביו נתן לו טישו והוא קינח את אפו ופקד עלי לפתוח לו את הבאגז'.
פתחתי את הבאגז' ועזרתי לו להטעין את מזוודותיו, מתפלא מתי הוא הספיק לארוז הכול ולמה יש לו כל כך הרבה בגדים.
אבא שלו פתר את התעלומה וסיפר לי בלחש, בעודו מגניב מבטים חשאיים אל הדירה מעלינו, שאשתו החלה לארוז את חפציו של אפי עוד בצהרים. בבוקר הוא הבטיח לקנות את המכנסים ולהגיע מיד הביתה והיא כעסה מאוד כשהוא לא בא לאכול צהרים בבית ואמרה שאצלה בבית לא יגורו כל מיני סוטים מלוכלכים שבורחים עם האוטו המשפחתי לתל אביב כדי להתהולל במסיבות של הומואים מטונפים עם כל מיני מחלות מגעילות ו...
"אם זה מה שאימא שלו מרגישה." הפרעתי בחוסר נימוס לדבריו של מר לרנר, "אולי זה באמת רעיון טוב שאפי יעזוב את הבית."
מר לרנר שמר לעצמו את דעותיו והעדיף להתרכז בבעיות קצת יותר מעשיות, "אבל לאן הילד ילך? הוא תמיד גר איתנו, איפה הוא יגור? מה הוא יעשה לבד?"
"הוא כבר לא ילד מר לרנר, הוא יהיה בסדר גמור איתי."
"אבל..." סקר אותי מר לרנר במבט חסר ישע ונראה מבולבל יותר ויותר מרגע לרגע, "אני לא מכיר אותך בכלל, מי אתה? לאן אתה לוקח לנו את הילד?"
"אני דוד גלר ואנחנו נוסעים לתל אביב, ובעוד יומיים נחזור לבית שלי בקריות. אפי ימצא עבודה בצילום ויחיה איתי למרות שאני הומו סוטה עם מחלות מטונפות." אמרתי בנועם, מסתיר את זעמי, והתיישבתי ליד אפי שישב בשתיקה, מניח לדמעות להתגלגל על לחייו, ונסעתי משם והלאה, משאיר מאחורי את מר לרנר בוהה בי בפליאה.
