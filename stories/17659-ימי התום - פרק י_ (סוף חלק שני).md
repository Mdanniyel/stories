---
id: 17659
title: "ימי התום - פרק י' (סוף חלק שני)"
author: "אודיגו"
author_id: 1734
date: "2014-02-13"
category: "אהבת גברים"
tags: ['אהבה ויחסים']
prev_chapter_id: 17658
next_chapter_id: 17688
original_url: "http://gogay.co.il/story.php?id=17659"
---

# ימי התום - פרק י' (סוף חלק שני)

בשעות הראשונות אחרי לכתו סתם ישבתי על הספה, הבטתי על הדלת חשבתי על כל מה שעשינו יחד, כמה אהבנו זה את זה וניסיתי להבין איך רק לפני חודש הייתי מאושר ומאוהב כל כך, ופתאום הכל נגמר. ניסיתי להבין מי אשם ולמה זה קרה, ואימצתי את זיכרוני בניסיון להניח את האצבע על הנקודה המדויקת בה החלו חיי להתפורר. לא הצלחתי - מצד אחד היו חיי עם תום, החיים האמיתיים שלי, ומצד שני הייתה המציאות הבלתי מתקבלת על הדעת בה שכבתי בחדר השינה שלנו, מביט בצד הריק שלו בארון הבגדים, מחבק את הכרית שלו שנשאר בה שמץ מריחו, ומרגיש שאני חולם חלום רע שמיד אתעורר ממנו. בין שני הקצוות הללו היה שטח מעורפל ולא ברור מורכב מפסיפס של כל מיני רגעים רעים וטובים, חיבוקים במיטה ומריבות מטופשות על תור מי לנקות את המטבח, נשיקות רכות, והחמצת פנים בגלל חלב שנגמר, והרגעים האיומים הללו של הכעס והמכות שהחטפתי לו למרות, ואולי בגלל האהבה הרכושנית והעזה שחשתי כלפיו מהיום הראשון שפגשתי בו. אהבתי אותו חזק מידי וחונק מידי, ובגלל זה הוא הסתלק, הייתי צריך להיות קריר יותר, פחות אכפתי, לא לחנוק אותו כל כך חשבתי וליבי כאב כאילו הייתה תקועה בו סכין.
אין לי מושג כמה זמן שכבתי ככה, מנסה להבהיר את מחשבותיי, אבל כשהטלפון צלצל פתאום בקול צורמני זינקתי אליו, משוכנע שזה תום, שהוא קלט איכשהו את החרטה שלי, הבין שהוא אוהב אותי ולא יכול בלעדי, וכנגד כל הסיכויים הוא חוזר אלי.
"תומי!" צעקתי, "איפה אתה, למה הלכת? בבקשה, תחזור, אני אוהב אותך."
"אה... גיא, זה אתה?" נשמע קולו של נורי, משתומם מאוד, "על מה אתה מדבר?"
"אני... מה הבעיה נורי? תשמע, לא משנה, אני חייב לנתק כי תום בטח יתקשר עוד מעט ו..."
"הוא לא בבית? כבר נורא מאוחר, איפה הוא?" התעקש נורי להמשיך לנהל את השיחה המיותרת הזו.
"מאין לי לדעת? הוא לא פה." צעקתי, נרגז, ופתאום פרצתי בבכי וסגרתי את הטלפון בלי הסברים, ובלי לשאול למה נורי התקשר אלי.
הוא הגיע אחרי חצי שעה, מתנשף מהריצה במדרגות, ובשתיקה עשה סיבוב בדירה, בחן את המדפים הריקים ושאל אם אני רוצה תה.
"לא, תודה, באמת יפה מצידך נורי, אבל אם לא אכפת לך אני רוצה להיות לבד."
"אני יודע, ולא אכפת לי, אבל לפני שאני הולך אולי בכל זאת תשתה משהו?" הלך נורי להכין לי כוס תה והביא אותו עם כמה עוגיות שלא הצלחתי לאכול, את התה דווקא שתיתי אחרי שהתקרר, אבל לא הצלחתי לשכנע את נורי שאני אהיה בסדר והוא יכול ללכת.
"לא עדיף שתלך לישון בנוחיות במיטה שלך?" שאלתי.
"לא, כי אני בין כה וכה לא אצליח להירדם מרוב דאגה. מוטב שאני אשאר להשגיח עליך."
"לא צריך להשגיח עלי, אני לא תינוק." מחיתי, אבל לא התעקשתי שילך, לא היה לי כוח לויכוחים, ואיכשהו, נוכחותו הידידותית והרגועה עזרה לי קצת להתגבר על הלם עזיבתו של תום.
"אז למה בעצם התקשרת אלי נורי?" נזכרתי לשאול במהלך הלילה הלבן שבילינו יחד אחרי שתום הלך ממני.
"אה... רציתי לשאול משהו בקשר לישיבה שתהיה מחר, לא זוכר כבר מה."
"אני לא חושב שאני אצליח להתרכז בישיבה הזו, אכפת לך אם אני אקח כמה ימי חופש מהעבודה?"
"לא, זה בסדר, אני אספר שאתה חולה."
"תודה נורי, אולי אתה מוכן לכבות את האור? שורפות לי העיניים."
"אין בעיות." כיבה נורי את האור, ושאל אם זה בסדר שהוא ישכב לצידי כי הוא טיפה עייף.
"רעיון טוב, אני חושב שגם אני אשים קצת את הראש על הכרית, רק לכמה דקות, איפה השמיכה?"
נורי משך עלינו את השמיכה, ואחרי ששכבנו ככה כמה דקות הוא שאל אם לא יפריע לי שהוא יחבק אותי קצת.
"לא יודע, תנסה."
הוא הניח בעדינות את זרועו על מותני, פיהק, התנצל ופיהק שוב.
"זה בסדר, האמת שגם אני די מנומנם, תודה שאתה נשאר איתי נורי."
"בבקשה, אין בעיות, זה בסדר, לילה טוב גיא."
"לילה טוב נורי."התעוררתי למחרת כשכולי תפוס וכאוב, וראשי הולם מפעמי מיגרנה איומה.
נורי הביא לי כדור נגד כאבים וקפה, הבטיח שימסור בעבודה שאני חולה, ביקש שאנסה לנוח קצת, והלך לעבודה.
הוא חזר אחרי הצהרים ומצא אותי יושב ובוהה בתמונות של תום ששמרתי במחשב, ודמעות זולגות על פני. ניסיתי למחות אותן במהירות אבל לא הייתי זריז מספיק.
"מה דעתך לארוז קצת בגדים ולבוא לישון אצלי?" הציע נורי.
התחלתי לסרב, ולהסביר שאני לא יכול ללכת, אני חייב להמתין לתום, אבל אפילו במצבי המעורער הבנתי שאני מדבר שטויות, והשתתקתי באמצע המשפט.
"יש לי חדר אורחים נוח, תוכל לגור אצלי כמה ימים, להחליף אווירה ולהתאושש." הציע נורי בעדינות וליטף את כתפי, "רק עד שתרגיש יותר חזק." פיתה אותי.
"בסדר." החלטתי, "אולי זה יעזור." קמתי והלכתי לארוז.
נורי גר בדירת שלושה חדרים מרווחת ברחוב שקט, והיה לי נוח מאוד אצלו. הוא היה מארח חביב, האכיל אותי מרק והשקה אותי תה כאילו הייתי באמת חולה, ורוב הזמן הניח לי לנפשי.
אחרי כמה ימים התחלתי להתרגל לרעיון שאיבדתי את תום, חזרתי לאכול כרגיל וכמעט שלא חלמתי עליו יותר. שבתי לדירתי ולעבודה, וחוץ מאובדנו של תום חיי חזרו להתנהל כרגיל.
אחרי כחודש שוב העלה לי בעל הבית את השכירות, וכשספרתי על כך לנורי הוא נאנח ואמר שגם בעל הבית שלו עשה לו אותו תרגיל בתירוץ שהכל התייקר, והוא לא רואה שום סיבה למה ששכר הדירה לא יתייקר גם כן.
"אני לא מבין איך אתה עומד במחירים האלה." התלוננתי.
"אני לא. חשבתי לקחת שותף לדירה."
"מה, תכניס אליך סתם איזה זר?"
"אם לא תהיה לי ברירה אז כן, בגילי זה די מבאס לגור עם שותף, אבל מה אני יכול לעשות?" הבטנו זה בזה ושנינו חשבנו על אותו הדבר, וידענו בדיוק על מה השני חושב.
עם תום זה אף פעם לא קרה עלה הרהור מוזר במוחי, אהבתי אותו מאוד, והוא גם אהב אותי, אני חושב, אבל אף פעם לא ידעתי מה באמת הולך לו בראש. "תגיד נורי, אתה חושב על מה שאני חושב?"
"כן, אבל למרות שנורא מתחשק לי אני לא חושב שזה יהיה רעיון טוב."
להפתעתי נפגעתי, "למה לא? הסתדרנו מצוין כשגרתי אצלך אחרי שתום עזב, אז למה לא? הדירה שלך די גדולה, ואני שותף מאוד נוח, נשבע לך."
"אל תיפגע, אתה שותף נהדר, אבל לא בשבילי."
"באמת?" נדהמתי, "למה? חשבתי שאנחנו חברים? מה, אנחנו לא?"
"אנחנו כן, אבל יש לי בעיה אתך."
"איזה בעיה?"
"שאנחנו רק חברים, ואני..." הוא הסב את ראשו, משתמט ממבטי.
"מה אתה?"
"עזוב, לא בא לי לדבר על זה."
"אתה חייב."
"לא, אני לא."
"אם לא תספר לי אני אתחיל לשיר." איימתי בחיוך, כי ידעתי שזיופי המזעזעים הכאיבו לאוזניו הרגישות של נורי שהיה חובב גדול של מוזיקה קלאסית.
"זה לא מצחיק גיא." השיב נורי בפנים חמוצות, מתעקש לא להשיב לי חיוך, "ממש לא. מספיק קשה לי לעבוד אתך, אז גם לגור אתך... אולי אני באמת אתפטר מהעבודה? אולי אני אמצא משהו בפריפריה? לפחות הדירות שם פחות יקרות."
"שלא תעז לברוח לי, מה אני אעשה פה בלעדיך?" אחזתי בשרוולו, והוא הניח את ידו על ידי, לחץ עליה בעדינות ונאנח, הביט בי במבט חודר ואחר כך השפיל את מבטו.
"נורי..." פתאום הבנתי - אני כזה טמבל לפעמים. "נורי, תסתכל עלי בבקשה." הפצרתי.
הוא החזיר אלי את מבטו, והבחנתי שעיניו מלאות דמעות.
"אני אוהב אותך גיא." אמר חרש, ואפילו הסמיק מעט. "בהתחלה חשבתי שזה רק קראש שיעבור, אבל זה לא עבר, ואחרי שתום הסתלק..." הוא נאנח, "אני אוהב אותך." חזר ואמר, וברח ממני לשולחן העבודה שלו, תוקע מבט עקשני במסך המחשב.
"למה לא אמרת לי כלום אחרי שתום הסתלק?"
"כי... כי... בהתחלה היית שבור לגמרי, לא היה טעם לדבר, רציתי לתת לך די זמן להתאושש, ואחר כך... פשוט פחדתי גיא, נעשינו חברים כל כך טובים, ופחדתי לקלקל הכל, וחוץ מזה, גם אם הייתי מעז... אתה בטח היית אומר לא, כי איפה אני ואיפה תום היפה?"
"שטויות, אפשר לחשוב שאתה כזה מכוער." מחיתי, "וחוץ מזה זה בכלל לא חשוב." הוספתי בנימוס, כי נורי היה בן אדם נהדר ונשמה טובה, אבל קשה היה לכנות אותו יפה, הוא אפילו לא היה נאה, סתם גבר רגיל למראה ונחבא אל הכלים.
"נו, די לשקר, שנינו יודעים שזה כן חשוב, אתה נראה מצוין, ותום היה ממש יפיוף, אבל אני נראה סתם... סתם אחד, וחוץ מזה כל אחד יודע שאחרי פרידה מחפשים רק ריבאונד, ולא רציתי להיות ריבאונד שלך, של אחר לא היה לי אכפת, אבל לא שלך."
לשמע דבריו הלב הכואב שלי שקפא אחרי לכתו של תום התחמם מעט ושוב פעם בשמחה. "אז מה, אני צריך ללכת ולחפש איזה ריבאונד לפני שתואיל להתייחס אלי?" נזפתי בו בחיבה והתיישבתי מולו, מניח את ידי על ברכו.
חיוך קל עלה על פניו, "כן, אבל אל תספר לי, אני אקנא."
"איזה טיפשון." רכנתי ונישקתי אותו נשיקה קלה על פיו, "אולי תגיד לי איך אני יכול לשכנע אותך שאתה לא ריבאונד?"
"לא יודע, תבוא אלי לאכול ארוחת ערב, ונחשוב ביחד על איזה רעיון." החזיר לי נורי נשיקה.**אפילוג**
כמה שנים אחר כך החלטנו שנמאס לנו להיות שכירים, התפטרנו ופתחנו יחד משרד עצמאי. חברים התפלאו איך לא מפריע לנו להיות יחד כל כך הרבה זמן גם בבית וגם בעבודה, אבל עובדה שהצלחנו, ולא רבנו יותר מכל זוג אחר.
"הרבה פחות מההורים שלי למשל." חייך נורי את חיוכו הטוב.
באופן טבעי רוב הלקוחות שלנו היו הומואים כמונו. כלכלה ורודה וזה, וגם, כמו שאמר לנו לקוח אחד, "אתכם אני יודע שלא יסתכלו עלי בעין עקומה כשאני ארצה לעשות חוזה זוגיות עם גבר במקום למצוא בחורה נחמדה ולעמוד איתה מתחת לחופה."
לא התעשרנו, אבל התפרנסנו, והיינו מאושרים יחד, אושר ביתי שלו ורגוע, בלי שיאים מטורפים, אבל גם בלי זעזועים ושברון לב, סתם חיים רגילים של עורכי דין סולידיים ומהוגנים.
"יש לכם שם טוב, בגלל זה באתי אליכם." אמר לנו קליינט אחד, איש לא צעיר שהצהיר שאחרי גיל שישים הגיע זמנו לכתוב צוואה. הוא סיפר לנו שהוא גרוש ואב לבנים בוגרים, וברצונו להוריש להם את רוב רכושו כדי שהם יהיו בעלי המפעל שהקים במו ידיו, אבל את הדירה הקטנה בה הוא חי כיום, ואת הקטנוע שלו, הוא רוצה להעביר לבן זוגו הצעיר.
"כמה צעיר?" תהה נורי שהיה האחראי על כתיבת צוואות.
"מאוד צעיר. הוא צעיר אפילו יותר מהבן הקטן שלי, אני בטוח שהמשפחה שלי תעשה לו בעיות אחרי שאני לא אהיה, ולכן חשוב לי מאוד לסדר הכל עוד עכשיו, כשאני עדיין בסביבה והייתי שמח אם אפשר יהיה לסדר את זה ככה שתום לא ידע כלום על הצוואה כדי לא להלחיץ אותו."
"תום?" החליף איתי נורי מבט, וידו רטטה קלות על המקלדת.
עכשיו ידעתי למה הקליינט שלנו נראה לי מוכר, "תום שמואלוב?" שאלתי.
"כן." פרח חיוך עדין על פניו הכבדות והמקומטות של הקליינט שלמרות גילו היה עדיין גבר מרשים, רחב כתפיים, בעל בלורית שער מכסיפה קול רועם ונוכחות כריזמטית, "איך ידעת?"
"יצא לנו להיפגש פעם, לפני שנים, מה שלומו?"
"בסדר גמור, לא יכול להיות יותר טוב, וגם אני, מאז שהוא איתי..." הוא קרן מאושר כשדיבר עליו, ידעתי איך הוא מרגיש וליבי נצבט מקנאה. הקליינט שלנו לא שם לב והמשיך לדבר על תום. "נפגשתי איתו אחרי שהתגרשתי מאשתי, נהגתי לאכול אז במסעדה על שפת הים והוא היה המלצר שלי... בהתחלה חשבתי שכל מה שמעניין אותו זה הטיפ, אבל טעיתי..." חיוכו התרחב, "הוא צעיר ממני ביותר משלושים שנה, ובכל זאת אנחנו מאושרים יחד, אין יום שאני לא מתפלא על הנס הזה שקרה לי, אני רוצה שאחרי שאני אלך הוא יהיה מסודר בחיים, תוכלו לדאוג לזה?"
"בטח, אין בעיה." השיב נורי באדיבות, והבטיח לשלוח לו את הצוואה מיד אחרי שהיא תודפס כראוי.
"אני סומך עליכם." קם הקליינט שלנו מכיסאו, לחץ את ידי ואת ידו של נורי, הבטיח למסור ד"ש לתום והלך.
"יש לי את הכתובת שלו, תוכל ליצור איתו קשר אם תרצה." הציע נורי בקול רגוע, אבל הבחנתי שכתפיו נוקשות ממתח.
"עם מי? עם תום?" ניגשתי אליו והתחלתי לעסות את כתפיו ועורפו, "לא, לא חושב שכדאי, אחרי כל כך הרבה שנים הוא בטח שכח אותי, אני יודע שאני כבר בקושי זוכר איך הוא נראה, ובכלל, הוא קשור לקליינט שלנו... עדיף שלא, מה דעתך שנפנק את עצמנו היום באיזה ארוחה טובה במסעדה? אני מזמין."
"אחלה, ומה נעשה אחר כך, נחזור למשרד?"
"אני מעדיף להמשיך את הפינוק ולחזור הביתה, למיטה."
"ומה נעשה שם?" השעין נורי את ראשו על בטני וחייך.
"חכה ותראה, יש לי כמה רעיונות... ועכשיו תעזוב את כל הניירת המשעממת הזו, היא לא תברח, ובוא נלך לבלות קצת יחד, אני מתגעגע לקצת זמן איכות אתך."
