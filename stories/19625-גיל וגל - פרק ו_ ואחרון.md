---
id: 19625
title: "גיל וגל - פרק ו' ואחרון"
author: "הנדל"
author_id: 1549
date: "2016-03-10"
category: "אהבת גברים"
tags: ['אהבה וזוגיות']
prev_chapter_id: 19624
next_chapter_id: None
original_url: "http://gogay.co.il/story.php?id=19625"
---

# גיל וגל - פרק ו' ואחרון

למחרת היה לי יום עמוס מאוד, לקחתי את עומר לגן ומשם נסעתי לאימא, הסעתי אותה לפיזיותרפיה והמשכתי ללימודים. חזרתי אחרי הצהרים רעב מאוד, ואחרי שעשיתי למענה קניות נכנסתי אליה שוב. אימא הודתה לי והציעה לי לאכול אצלה."רגע, אני אבדוק קודם אם גיל צריך אותי." ניגשתי לטלפון, שכאילו ניחש אותי וצלצל."סיימת כבר ללמוד?" שאל גיל בקול מתוח."כן, אני אצל אימא. מה קרה?""לא קרה כלום, אבל אם לא אכפת לך אני מבקש שתגיע מיד הביתה כי...""עומר בסדר?" קטעתי אותו, חש שמשהו ממש לא בסדר."כן, בטח, הוא בסדר גמור. מה קרה לך?" נעלב גיל."מה קרה לי? מה קרה לך?""למה אתה חושב שקרה לי משהו?" התווכח גיל."כי הקול שלך נשמע לי... לא יודע, אתה לא נשמע כרגיל. הילד בסדר? אתה בטוח? אני יכול לדבר איתו?""מה, אתה לא סומך עלי?" התעצבן גיל, "לא, אתה לא יכול דבר איתו, הוא משחק בחוץ עם שרל'ה, אבל היא צריכה לזוז, אתה מוכן להגיע כבר?""אני כבר מגיע גיל, למה אתה עצבני כל כך?""כי דבר ראשון אתה שואל מה עם הילד, ומה איתי, אני לא בן אדם?""כן, בטח שאתה בן אדם, אבל אתה בן שלושים ואחת, ועומר רק בן שלוש. טבעי שאני אדאג לו קודם, ותפסיק להיות רגזן כזה, עוד כמה דקות אני אצלך.""הכול בסדר?" שאלה אימא, מביטה בי בדאגה."כן, אני מקווה. לפעמים גיל כל כך ילדותי... ויטו פינק אותו יותר מידי." קיטרתי.אימא נאנחה. "גברים מתבגרים לאט, ויש גברים שלא מתבגרים אף פעם." אמרה והגישה לי כריך שהכינה למעני, "קח, שיהיה לך מה לאכול עד שתגיע, ותודיע לי מה קורה אצלך כשתוכל לדבר.""אין בעיות." נישקתי את מצחה ונסעתי חיש אל גיל שהמתין לי בפתח, לחוץ ומתוח."נו, מה קרה?" שאלתי, תר בעיני אחרי עומר. זה לא שלא האמנתי לגיל, אבל בכל זאת רציתי לראות את הילד במו עיני."גל!" זינק עלי עומר מהקומה השנייה, מנופף בידו משאית מבריקה. "תראה מה קנו לי." התפאר, והושיט אלי את ידיו כדי שארים אותו ואנשק אותו. "איזה משאית יפה." התפעלתי, והרמתי אותו, מגיש את שפתי אל מצחו כדי להיות בטוח שאין לו חום (למדתי את התחבולה הזו מאימא, וכשהייתי ילד כעסתי על הדאגה המופרזת שלה לבריאותי, אבל ברגע שהתבגרתי התנהגתי בדיוק כמוה) "מי קנה לך את המשאית היפה הזו עומר?""הדוד מאיטליה." צפצף עומר, והתפתל בזרועותיי, דורש שאוריד אותו למטה. הושבתי אותו על השטיח ושיחקתי איתו קצת במשאית, תוהה מי הוא הדוד מאיטליה.חמודי, הפיזיותרפיסט של ויטו, יצא מחדרו וביקש ממני ומגיל להיכנס. "אני אשחק בינתיים עם עומר." חייך אל הילד שחייך אליו חזרה חיוך שמח ומלא אמון והלך איתו ברצון לחדרו להראות לו את צעצועיו."מי זה הדוד מאיטליה?" שאלתי את גיל."הוא לא דוד, הוא עורך דין, ושים לב שחוץ מאיטלקית ואנגלית הוא מדבר גם עברית." ענה לי גיל בלחש, ופתאום אחז בידי ולחץ אותה בכוח, "אתה אוהב אותי?" שאל, נועץ מבט חודר בעיני,"כן, בטח, מאוד. למה אתה שואל?""עוד מעט תדע, ואתה אוהב גם את עומר?""כן, בטח. איך אפשר לא לאהוב אותו?" חייכתי אליו, תוהה במה מדובר, "מה כל השאלות האלו גיל? מה קורה?""תכף תראה." אמר גיל והוביל אותי, ידי נתונה בידו, לחדרו של ויטו.ויטו ישב על כורסה, מתאמץ לשבת זקוף למרות שהיה ניכר שהוא מתקשה בכך. מולו ישב איש אחד, אלגנטי מאוד, לבוש חליפה כהה וענוב עניבה שחורה עם פסים אפורים, והביט בי בסקרנות."גל." אמר ויטו ונעמד על רגליו, נתמך בקיר, "תרשה לי להציג בפניך את העורך דין שלי, אלדו קאסוטו."לחצתי את ידו של מר קאסוטו שהביט בי בפקפוק, כמנסה לקבוע אם יש בי תועלת, ואחר כך, בעיקר כדי להשתמט ממבטו החודר, דחפתי כרית מאחורי גבו של ויטו, מנסה להקל עליו את הישיבה. הוא חייך אלי חיוך רפה והודה לי במנוד ראש, מניח את כף ידו על ידי. הבחנתי שאגלי זיעה הצטברו על מצחו ושגופו רועד מתשישות, אבל קולו היה יציב ושקול כשהודה לכולנו בנימוס על הזמן שאנחנו מקדישים לו, וביקש שנקשיב לו בסבלנות למרות שהוא מדבר אנגלית שהיא לא שפת אימו."בקרוב ימלאו לי חמישים ושלוש." אמר, "אבל עלי להודות בבושה שכל זמן שהורי חיו התנהגתי כמו ילד קטן וחסר אחריות. רק אחרי שהם נפטרו התחלתי לחשוב כמו גבר ולתכנן את העתיד שלי, וגם אז עשיתי טעויות, הלכתי אחרי הלב שלי שנשאר צעיר מידי ו..." הוא עבר לדבר במהירות באיטלקית, ומר קאסוטו, שדיבר עברית מוקפדת ונוקשה במבטא איטלקי חזק, תרגם לי, משפט אחרי משפט, את דבריו."ויטו עשה טעויות, נתן את הלב שלו לבן אדם לא ראוי, סבל והתאכזב, חיכה יותר מידי זמן עד שמצא מישהו לחלק איתו את חייו, ולגדל איתו נכדים להוריו זיכרונם לברכה, השרידים היחידים למשפחות שנספו בשואה. הוא מודה שהתנהג בצורה לא אחראית, שכח שהוא כבר לא צעיר, לא השגיח על הבריאות שלו ו..." ויטו הרים את ידו ומר קאסוטו השתתק והניח לו להמשיך."אני מתנצל, אולי לא הייתי צריך לבחור כשותף לחיים בחור כל כך צעיר כמוך." הביט בגיל שנשען על הדלת בפנים מאובנות, מתאמץ לשלוט בעצמו ולהתנהג בצורה מכובדת. "אבל ללב יש רצונות משלו, כל זמן שהייתי בריא הרגשתי טוב והייתי מאושר עם גיל ועם עומר, אבל עשיתי טעויות, לא הבנתי... אני מתנצל." הושיט את ידו לעבר גיל שחש אליו, כרע לצידו וחיבק אותו."אתה לא צריך להתנצל על כלום ויטו." אמר בקול רוטט בעברית, ואחר כך עבר לדבר באיטלקית נרגשת.הם התווכחו קצת באיטלקית, ויטו נשאר רגוע ושלט בעצמו, וגיל, כמו תמיד, היה קצת דראמה קווין, ואפילו מחה דמעה.ויטו ליטף את פניו בחיבה, נישק את מצחו וביקש ממר קאסוטו להמשיך.מר קאסוטו פתח תיק מסמכים מהודר עשוי עור, ואמר בעברית המיושנת והרשמית שלו שהוא התבקש על ידי מר ויטו קלדרון לעשות תוכניות לעתיד, ואם אנחנו לא מתנגדים, הוא הרים את ראשו ונעץ בי מבט חודר, הוא יפרט אותם לפני הנוכחים בחדר.חש כאילו הוא מבקש את אישורי הנהנתי לעברו, והוא המשיך והסביר שויטו רוצה לחזור לרומא ולבלות בה את שארית חייו ולכן... "אתה רוצה לעזוב את הארץ?" נכנסתי בחוסר נימוס לדברי עורך הדין המכובד, והבטתי, מופתע מאוד, בויטו, "ומה זאת אומרת את שארית חייך?" התקוממתי, "אתה רק בן חמישים וקצת, אתה יכול לחיות עוד עשרים, שלושים שנה, אפילו יותר, ואם תסתלק מה יהיה עם גיל ועם עומר?" שאלתי בעברית, נחרד מהמחשבה שהוא ייקח אותם ממני ושוב אשאר לבד."רק רגע גל, תן לעורך דין לסיים." ביקש גיל וטמן את פניו בכתפו של ויטו שליטף אותו כאילו הוא ילד מבוהל."סליחה." התנצלתי בפני מר קאסוטו שהמתין בסבלנות עד שישתרר שקט בחדר, "בבקשה, תמשיך."מר קאסוטו המשיך ופירט בפני את תוכניתו של ויטו לעזוב את הארץ, לחזור לאיטליה ולהשאיר אותי ואת גיל בביתו כאפוטרופוסים של בנו, עומר, בתנאי שנסכים לטפל גם בתאומים שעומדים להיוולד בעוד חמישה חודשים בערך."מה?" התפרצתי שוב, המום, "על איזה תאומים הוא מדבר גיל?" הבטתי בגיל בתימהון."תסביר לו גיל." דרש מר קאסוטו שמאס מן הסתם בהתפרצויות חסרות הנימוס שלי.גיל נאנח, התיישב על המיטה של ויטו והסביר לי לאט ובסבלנות שאחרי שעומר נולד נותרו לויטו עוד שלושה עוברים מוקפאים, ועוד כשהיה בשיקום, חודשיים אחרי שהתאושש מהאירוע המוחי שעבר, הוא נתן הוראה לעורך הדין שלו למצוא פונדקאית שתיכנס להיריון מהעוברים שנשארו."זאת אומרת שהם בעצם האחים הביולוגיים של עומר?" ניסיתי להכניס סדר בחדשות שניחתו עלי."כן, ולמרבה המזל גם אותה פונדקאית שילדה את עומר הסכימה להרות שוב. כיום היא בהיריון עם תאומים, בן ובת, והם חולקים עם עומר את אותם גנים בדיוק.""מזל טוב." אמרתי לויטו אחרי שהתאוששתי מהבשורה, "אני מקווה שהם יהיו נהדרים כמו עומר.""אתה אוהב אותו מאוד, נכון?" חייך אלי ויטו.הנהנתי, "איך אפשר לא לאהוב אותו? הוא ילד נהדר.""וגם את גיל אתה אוהב?" המשיך ויטו."כן." נאלצתי להודות, "אני... זאת אומרת, אני וגיל מכירים עוד מזמן ו..." ניסיתי להסביר, אבל ויטו המשיך לדבר, מתעלם בשוויון נפש מגמגומיי ומהסומק שפרח בלחיי. "אני זקן וחולה, אבל לא עיוור ולא טיפש. עכשיו אני מבין שיש זמן לכל דבר... חיכיתי יותר מידי זמן עד שהרשיתי לעצמי להתאהב ולהפוך לאבא." הוא נאנח, והביט לעבר גיל, "סליחה שלא גיליתי לך, אבל בזמן שהייתי בשיקום עברתי עוד אירוע אחד קטן, לא העזתי לספר לך יקירי, אבל המצב שלי כבר לא ישתפר יותר. אם יהיה לי מזל הוא יישאר יציב, אבל רוב הסיכויים שעם השנים הוא רק ילך וידרדר. אני גדלתי עם הורים מבוגרים וחולים ואני לא רוצה שהילדים שלי יגדלו ככה, אני רוצה שיהיו להם הורים צעירים ובריאים שיוכלו לשחק איתם, לקחת אותם על הידיים, לרוץ אחריהם ולשמור עליהם.""בסדר, אני מבין, אבל למה אתה צריך לעזוב." התקומם גיל ועבר שוב לאיטלקית, ממטיר על ויטו טענות ומחאות נרגשות. ויטו ליטף את כתפו, מחייך חיוך מרוחק ונוגה, והסביר לאט ובסבלנות שככה יהיה הכי טוב לכולם, הוא מתעייף מהר מאוד בזמן האחרון, והמדינה הזו היא יותר מידי בשבילו, הוא אדם חולה שצריך שקט ושלווה ופה בישראל יש כל הזמן מהומות ובעיות, הוא לא מסוגל לחיות עם ילדים צעירים ומלאי מרץ, והוא מתגעגע לרומא האהובה שלו. ברגע שהילדים יהיו מבוגרים מספיק הוא ישמח אם נבוא איתם לביקור, אבל עכשיו הוא רוצה לחזור הביתה, לחיות את השנים שנותרו לו בבית בו נולד. "אבל תהיה לגמרי לבד, מי יטפל בך שם?" התמלאתי דאגה."יש לי הרבה חברים ומכרים ברומא, ואני אקח איתי את חמודי שיטפל בי, יש לו סיבות טובות לעזוב את הארץ ואנחנו מסתדרים טוב ומבינים זה את זה." הצטחק ויטו, "אני נותן את הבית לעומר ולתאומים, וכמובן שהאפוטרופוסים שלהם יקבלו כספים כדי שיוכלו לגדל אותם ברווחה, ואם תסכים לגדל את הילדים שלי אני לא אשכח אותך בצוואה שלי." הוסיף.גיל נרתע לאחור כשויטו הזכיר צוואתו, "אל תדבר על הצוואה שלך, זה מפחיד אותי." התלונן, "אני לא רוצה שתמות, ולמה אתה חושב שאני מסוגל לגדל לבד שלושה ילדים?" התבכיין."אני מתכוון אתה וגל כמובן." תיקן ויטו את עצמו, ותלה בי מבט שואל."בתנאי שתחתמו על חוזה זוגיות." התערב מר קאסוטו בחומרה.הסתכלתי על גיל שהסתכל עלי במבט דומע. "אני מסכים." אמרתי בלי היסוס, "מה אתך גיל?"הוא הנהן ומצמץ כדי לסלק את הדמעות, "כן.""אתה בטוח? לטפל בשלושה ילדים זה לא צחוק." הזהרתי אותו."אני יודע, אבל יחד אני בטוח שנצליח." הצהיר גיל באומץ. חיבקתי אותו, ואחר כך נישקתי את לחיו של ויטו, מבחין שהוא אפור מעייפות, ונראה מותש מאוד."תראה לי איפה חותמים ובוא נסתלק מפה וניתן לויטו לנוח." אמרתי למר קאסוטו שנתן לי ערמת ניירות לחתימה.חתמתי מהר בלי לקרוא בדיוק על מה אני חותם ואחר כך יצאנו, וקראנו לחמודי שחש פנימה לטפל בויטו. נפרדנו ממר קאסוטו שהפליג לדרכו במרסדס שחורה נוצצת, משאיר אותנו עם עומר שרצה ללכת לשחק בחוץ. לקחנו את הילד לגן השעשועים. נדנדנו אותו לפי התור בנדנדה, וניסינו לדמיין איך נסתדר עם שלושה ילדים."עד שהם ייוולדו עומר כבר יהיה גדול יותר." ניסיתי להרגיע את עצמי, "ואם אחותי מצליחה גם אנחנו נצליח." הבטחתי לגיל המודאג, "נו, די, תראה שהכול יהיה בסדר." חייכתי אליו בעידוד."אני לא יכול להאמין שויטו הסתיר ממני שעומדים להיוולד לו עוד ילדים." התמרמר גיל, "לא הייתי מאמין שהוא ישקר לי ככה." התלונן, ולא השתכנע מהטיעון שלי שלא לספר את כל האמת לא נחשב לשקר. "ואני גם לא מבין מה פתאום הוא נוטש אותי, אתה יכול להסביר לי למה הוא מוותר עלינו ומסתלק לו לרומא? אני ממש לא מבין את ההתנהגות שלו, כנראה שזה נכון שאחרי אירוע מוחי בני אדם משתנים." המשיך לקטר, ובטח היה מוסיף ודש בנושא עוד ועוד לולא עומר שמשך בחולצתו והתלונן שהוא צמא ושיש לו חול בנעליים."הנה, שב כאן עומריקו." הושיב את הילד על ספסל, כרע לפניו, חלץ את נעליו וניער אותם בעוד אני מיישר את גרביו של הילד, מזכיר לו שמים בריאים יותר מקולה ולא, אין לנו קולה, וגם מיץ לא, וגם לא יהיה, ופותח בשבילו בקבוק מים מינראליים. "אתה חושב שאולי ויטו עוד ישנה את דעתו ויתחרט?" שאל גיל והנעיל לעומר את נעל שמאל."לא, אני לא חושב ככה." אמרתי ונעלתי לילד את נעלו הימנית, "אני חושב שעכשיו נצטרך להסתדר לבד, בלי אבא ויטו, אתה פוחד?"גיל הנהן בחטף, ואז, כשראה שהילד מביט בו, נחפז לשנות את דעתו, "סתאאם!" חייך אלי וקרץ לעומר, "עבדתי עליכם, בטח שאני לא פוחד, אבאים לא פוחדים מכלום, נכון גל?""נכון." אישרתי, "אבאים לא פוחדים."עברו שבועיים עד שויטו ארגן את חזרתו לרומא. בינתיים הספקנו לחתום, בניצוחו של מר קאסוטו, על חוזה זוגיות, ואפילו לחגוג את האירוע במסיבה ביתית קטנה שאימא ונורית ארגנו לנו כהפתעה. מר קאסוטו, הדור להפליא בחליפתו הכהה, העלה סומק על פני הגברות – אימי, אחותי ושרל'ה המטפלת - כשנשק את ידיהן ברוב הדר, נוהג בהן כאילו היו נסיכות.כמה ימים אחר כך ויטו וחמודי נסעו לרומא ומאז שמרנו איתם על קשר במיילים ובטלפון. התאומים נולדו שבוע לפני הזמן, בלידה רגילה לגמרי, וכמה ימים אחרי לידתם הובאו אלינו לארץ על ידי אחות ששכר ויטו כדי שתלווה אותם בטיסה. למרבה הצער ויטו לא נכח בברית שערכנו בטקס ביתי צנוע לאביב, כי הרופא אסר עליו לטוס, אבל צילמנו הכול למענו והוא שלח שפע מתנות גם לאביב וגם ללילך וגילה עניין רב בהתפתחות השניים.את החודשים הראשונים שלנו כהורים לשלושה עברנו רק בזכות אימא ואחותי שהטו כתף ועזרו לנו. אין לי מושג איך היינו שורדים את לילות השימורים בלי שרל'ה הנאמנה, שעברה לגור אצלנו עד שהתאומים יגדלו. אני חושש שבלעדיה היינו מתפגרים מתשישות ומחוסר שינה. ככל שהם הלכו והתפתחו החיים נעשו קלים יותר, וגם מצבו של ויטו השתפר, לכבוד יום הולדתם הראשון של התאומים, תכננו לטוס אליו לביקור עם שלושת הילדים, אבל הוא נפטר שבועיים לפני הטיסה המתוכננת. במקום לבקר כולנו ברומא הגענו, גיל ואני, ללוויה, משאירים את הילדים עם שרל'ה ועם אימא שלי שעמדה לצידי כסלע איתן לאורך כל התקופה המייגעת הזו.גיל אמר על ויטו קדיש וחמודי, שבכה כמו ילד כשטמנו אותו בקבר, סיפר לנו שהוא נפטר בשנתו בשלווה, ולא סבל שום כאבים. כמו שהבטיח ויטו זכר את כולנו בצוואתו. חמודי קיבל את דירתו ברומא, ומיד פרץ בבכי ונשבע שנוכל לבוא עם הילדים מתי שנרצה ולשהות בדירה כמה זמן שנרצה ושב והתייפח מרה. את הבית בארץ הוריש ויטו לעומר ולתאומים, ובנוסף לכך קיבלו גיל והילדים מניות וסכומי כסף נאים שהופקדו למענם בקרנות נאמנות. אימי ואחותי קיבלו תכשיטים יקרי ערך, כאות תודה על עזרתם בטיפול בילדים והחיבה האימהית שהעניקו להם, ואפילו שרל'ה, המטפלת המסורה, לא נשכחה וזכתה בסכום כסף נכבד ביותר. רק אני לא קיבלתי פרוטה. הירושה שהוריש לי ויטו הייתה מעטפה חומה גדולה שבתוכה הייתה הכתובה של הוריו המנוחים, אלבומי תמונות שלו ושל הוריו, ומכתב שהופנה אלי. המכתב נכתב בכתב ידו באיטלקית, וצורף אליו תרגום מודפס בעברית שנעשה על ידי מתורגמנית מוסמכת. גל היקר שלום רב,אנא, סלח לי שלא השארתי לך כסף, בזמן המועט שזכיתי להכיר אותך הבנתי שאתה מסוגל לפרנס את עצמך בכבוד ולא זקוק לכספי, ואולי זה קטנוני מצידי, אבל חשתי שאחרי שזכית באהוב ליבי ובילדי, לא מגיע לך לקבל גם את כספי. מאחר וזכית לחיות את העתיד שהמוות גזל ממני חשבתי שמין הראוי לתת לך לשמור על המזכרות מעברי כדי שתעביר אותם לילדים שלנו. אהוב אותם ואת גיל גם בשמי. אני מקווה שאם הם ידעו מאיפה הם באו הם ידעו גם לאיזה כיוון לפנות בעתיד כשיתבגרו.אני מאחל לך שאלוהים יברך אותך בכל אשר תפנה גל וישמור עליך עד סוף ימיך.ויטו
