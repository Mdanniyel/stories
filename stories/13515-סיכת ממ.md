---
id: 13515
title: "סיכת ממ"
author: "Shining one"
author_id: 801
date: "2006-12-10"
category: "כל ההתחלות"
tags: ['אהבה', 'סיפורי אהבה', 'כל ההתחלות...']
prev_chapter_id: None
next_chapter_id: None
original_url: "http://gogay.co.il/story.php?id=13515"
---

# סיכת מ"מ

אני לא באמת יודע למה הלכתי לבה"ד 1. חודשים רבים החזקתי בטענה שבשביל התענוג המפוקפק של בילוי בן עשרה חודשים בבטונדה באמצא שום דבר, אין שום סיבה לשלם בשנה מהחיים שלי. ובאמת בפעם הראשונה שהגיעו הזימונים, זאת הייתה הגישה שלי בדיוק. גם בשנייה. אבל כשהם הגיעו בשלישית, לא רק שלא סרבתי, אפילו נלחמתי עם המפקד שלי שייתן לי לצאת. 

את השירות שלי התחלתי במסלול קרבי של יחידה כלשהיא. לקח שמונה חודשים כדי שנבין, גם אני וגם מפקד הצוות שלי, שזה לא הולך לקרות בינינו, ושעל אף יתרונות רבים שיש לי, אין בי את מה שנדרש כדי להיות ביחידה הזאת. מכאן ועד לתפקיד מש"ק מודיעין ביחידת מודיעין מבצעית, המרחק היה קצר. 

כשהגיע הזימון השלישי כבר הייתי סמל, די ותיק ביחידה, בקמ"ניה ובצה"ל בכלל. החינוך הקרבי שקיבלתי נתן לי הרבה יתרונות שלמש"קים אחרים לא היו, וביחד עם נטייה טבעית לעבודת מודיעין, היו די מרוצים ממני. גם בקרב הקצינים, במיוחד אלו שיצאו מתוך המערך הלוחם, היתה לי תמיד תחושה של הערכה. ואז הגיע בה"ד 1. כמה נלחמתי כדי למנוע מעצמי את מה שחשבתי אז שהוא התגלמות הבושה עלי אדמות – קורס בסיסי. זה לא עזר. הרי ידוע שהכוח האמיתי בצבא לא נמצא בין כנפיו של אף-15, הוא נמצא בידיו הלבנבנות של השליש. וכשמדברים על תקן, העולם יכול להתהפך וזה לא יעזור. 

בתקופה הזאת לא הייתי בעל ניסיון של ממש עם גברים, בטח שלא רגשי. היו כמה מיזמוזים קלים עד כבדים בתוך אוטו, עוד כמה ניסיונות כאלו ואחרים, ואפילו סוג של מישהו שזכה לתואר "החבר שלי" על אף שזה נמשך חודש וחצי שמתוכם נפגשנו שלוש פעמים, וסקס ממש לא היה שם. בעיקר התלהבות. 

אני זוכר את היום הראשון שלי בבה"ד. אני וחבורת צעירים, כמעט כולם בני הרבה פחות פז"מ ממני, וחלקם אפילו, לא עלינו, עתודאים, שהרגע התגייסו ולא הספיקו להיות חיילים שעה, לפני שהם הולכים לפקד. בקיצור – כל כולי ניפוח, התנשאות וחשיבות עצמית. מהר מאד קלטו אותי המפקדים . המפק"צ שלי, איש מקסים בדיעבד, היה צעיר ממני, והאגו שלי לא ממש נתן לי ללמוד ממנו יותר מידי, למרות שבהחלט היה מה. שלא לדבר על העובדה שגם הוא וגם המ"פ שלי היו שיריונרים, מה שנתן לי עוד כמה סיבות לא להעריך אותם יותר מידי. אלוהים, כמה טיפש הייתי פעם. 

לא עברו הרבה ימים ואני זכיתי לכינוי המלבב "הצוער הבועט": זה שבועט במוסכמות, בערכים, ובעצם בכל מה שנותנים לו. אחרי הכול, מי אתם שתלמדו אותי עם העבר הקרבי המפואר שלי (שנגמר כזכור בהטסה חד צדדית מהיחידה...) משהו על חיילות, שדאות , ובטח – ניווטים. אני , שניווטתי ניווטי בדד בכל חור כמעט, קטן עלי בה"ד 1 עם מישור הרוחות המעצבן שלו... אני מניח שאם הדברים לא היו קורים כמו שהם קרו, בחיים לא הייתי מסיים את הקורס. 

בשבוע הניווטים החסרתי יומיים, אני אפילו לא זוכר למה. אולי הייתי חולה או משהו כזה. בכל מקרה, היו לי מספר ניווים שהיה עליי להשלים, ואין כמו מוצאי שבת כדי להשלים אותם. מובן שבמהלך השבת אסור לנווט, אבל מה שמותר זה ללמוד את הציר לניווט של הערב (אלוהים סולח, וטאיטו גם) וללכת למפק"ץ התורן לאשר את הציר. למי שמעולם לא עשה את זה אני אספר שבבה"דים צבאיים מקובל שלאחר תכנון ציר הניווט יש לאשר אותו אצל אחד המפקדים. מובן שהתהליך הזה לווה אצלי באופן קבוע בנחירות בוז בלתי נשמעות, ולמרות שבדרך כלל לא היו מתווכחים איתי על הצירים שבחרתי, זה תמיד עצבן אותי מחדש. 

באותה שבת, המפק"צ שלי היה בבית. נכנסתי לחדר המפק"צ התורן כדי לאשר את הציר, וגיליתי שהזוכה המאושר הוא תומר. תומר היה המפק"צ היחידי בפלוגה שלי שלא היה שריונר. הוא היה חי"רניק, והיתה לו כומתה אדומה. מכל המפק"צים הוא היה היחיד שנתתי לו איזשהו קרדיט (למרות שלא הצלחתי להבין איך התגלגל להיות מפק"ץ בבסיסי, לא עלינו...) והוא היה גם זה שהכרתי הכי פחות. כבר ביום הראשון שמתי לב אליו. הוא לא היה גבוה במיוחד, אבל הוא בהחלט היה בנוי כהלכה. הוא היה בהיר, בעל עיניים ירוקות, וגוף אתלטי. באחד הערבים כשהוא שיחק כדורסל עם מפקדים אחרים, ראיתי גם שיש לו זרועות שריריות, וגב עם קימורים שנראו מזמינים למגע. היה לו צוואר מדהים, ובעיקר, היה לו חיוך טוב, והוא היה בטוח בעצמו הרבה יותר מהמפקדים האחרים. רק זה הפך אותו לסקסי ביותר בעיני. 

השעה היתה שש בערב בערב, ביום שישי. הבה"ד היה שקט. 

"ערב טוב." אמרתי ונכנסתי למשרד הפלוגתי. 
"שלום." הוא אמר 
"באתי לאשר את הצ..." 
"שלום!" הוא אמר בתקיפות . ואז נזכרתי שזאת הדרך האידיוטית של המפקדים בפלוגה להגיד לי ששכחתי להצדיע בכניסה... 
הצדעתי תוך שאני עושה פרצוף מוסתר למחצה, הוא השיב לי הצדעה, והתיישבתי. פרשתי לפניו את המפה המנוילנת והראיתי לו את הציר. הוא בחן את המפה, ולא יכולתי שלא לשים לב לוורידים שבלטו מהיד שלו וכוסו על ידי פלומת שיער בהירה ולא צפופה במיוחד. היו לו אצבעות מחוספסות וחזקות. נדמה לי שקלטתי שאני בוהה מידי ומיד החזרתי את העיניים למפה. 

"השלוחה הזאת חדה מידי. אתה לא תראה את הנ"צ שלמטה, ואתה תרד במקום הלא נכון." הוא אמר בלי להרים את העיניים מהמפה , תוך שהוא מצביע לי על המקום בציר אליו הוא מתכוון. איזה יופי, חשבתי לעצמי, עוד אחד שרוצה ללמד אותי איך מנווטים. תצטרף למועדון. 
"בודאי שאני אראה." אמרתי בהתרסה. 
"לא, אתה לא. אני יודע מה אני אומר." 
"נדמה לי שגם אני יודע מה אני אומר." אמרתי, לא קולט שאני נהיה כבר ממש חצוף. 
הוא הביט בי במבט מחוייך ואמר "אתה מאד בטוח בעצמך." 
"נכון. ויש לי הרבה סיבות." אמרתי 
"קצין צעיר עם יותר מידי ביטחון עצמי. יש שם לתופעה הזאת. קוראים לה סג"מת." 
"אני עוד לא קצין." הערתי 
"אתה בכלל רוצה להיות?" שאל, ומשהו בטון שלו השתנה. הוא הצליח להשתיק אותי לכמה שניות 
"נראה לי שכן." 
"נראה זה לא מספיק." ענה לי ."כשתיתן לחיילים שלך פקודות, אתה לא יכול ש'ייראה לך' שזה מה שאתה מבקש מהם. אתה צריך לדעת. גם הם צריכים. ואם הם לא ירגישו את זה, אתה תהיה חרא של מפקד, אפילו שנדמה לך שאתה יודע לנווט יותר טוב מכולם פה." 
לא היה לי מה להגיד. 

הוא החזיר את עיניו למפה, וסימן לי בטוש את התיקון שהוא הציע לציר. הבטתי ולא אמרתי כלום. קצת נעלבתי, נראה לי, שמישהו ככה קלט אותי במערומיי המתנשאים ואז הכניס סיכה לתוך בועת האוויר שלי. 

בעוד העיניים שלו תקועות במפה הוא אמר "אני יודע איפה שרתת. עדי (המ"פ) סיפר לי" עכשיו כבר הייתי המום. מה פתאום עדי מספר לו דברים כאלה? 
"אני שמח שיש לכם על מה לדבר בישיבות הצוות שלכם. אין לכם דברים יותר חשובים לעשות במקום לדבר על העבר הצבאי של הצוערים?" 
"לא של הצוערים. רק שלך. וזה לא קשור לישיבות צוות. אני פשוט התעניינתי." 
אני זוכר שהלב שלי התחיל לדפוק. 
"למה התעניינת?" שאלתי והזדקפתי בלי להרגיש. 
הוא הרים אליי עיניים וחייך. "קלטתי שאתה פז"מניק יותר מהאחרים, ושיש לך רקע אחר, אז התעניינתי, זה הכול." הוא אמר. 
עכשיו גם אני חייכתי "לא ציפיתי לכזה יחס אישי בבה"ד 1." אמרתי. 
"יחס אישי וחם." הוא צחק וזרק אליי מעיל דובון שהיה לידו. 
"אתה יכול לזרוק עליי את המעיל קצינים שלך? הרבה יותר שווה." אמרתי וצחקתי. הוא הפך להיות ממש חמוד בעיניי פתאום. כל הארשת המרגיזה שלו מקודם נעלמה. 
"עוד קצת ויהיה לך משלך. חוץ מזה שנראה לי ששלי יהיה קטן עליך." לא היה לי ברור אם הוא מסתלבט עליי או על עצמו, אבל לא התכוונתי לתת לזה להפריע לי. 
החלטתי לעלות הילוך: "אז, תקעו אותך פה שבת לבד עם כל הצוערים, הא? לא באסה?" 
הוא חייך שוב."אם הייתי מתבאס מכל שבת בצבא, הייתי אדם מבואס מאוד. כולה שבת, ואני אפילו לא צריך להיות קצין תורן של השומרים." הוא אמר ואז הזיז קצת את הראש לכיוון שלי. "וחוץ מזה, יש פה חבר'ה נחמדים בפלוגה. אפילו שחלקים קצת פעורים..." הוא קרץ אלי וחייך. 
העפתי אליו בחזרה את הדובון שלו, והחלטתי להעביר לחמישי... "וחברה שלך לא מתבאסת שאתה פה"? שאלתי 
"אין לי חברה," הוא אמר. "ולך?" 
"לי לא." עניתי. 
"לא כרגע, לא בכלל?" הלב שלי דפק שוב. לא רק שהוא בלע את הפיתיון, הוא גם מושך אותי מהסירה למים עוד רגע... 
"לא כבר הרבה זמן..." עניתי את התשובה הכי אמיצה שיכולתי. 
"למה לא?" שאל והזיז את הצוואר קצת, כמו מתעניין יותר 
"ככה. לא יצא. לא חייבים, אתה יודע." אמרתי וחייכתי. נראה אותך עכשיו. 
"ברור שלא," אמר. "אני הראשון שיגיד שלא חייבים." 
הוא משחק איתי המאנייק. גם אני יודע לשחק. "למרות שתמיד נחמד לקבל יחס חם." אמרתי והצבעתי על הדובון שהועף ביננו. 
"ואתה לא יכול להגיד שלא קיבלת." הוא חייך. 
"לא," אמרתי. "אני לא יכול. וזה אפילו בלי שיש בחורה בחדר." 
"אתה רואה מה זה, מסתבר שבאמת לא חייבים." 
"אתה קשקשן, זה מה שאתה." אמרתי לו, שוכח כבר לגמרי אל מי אני מדבר. 
"למה קשקשן? אני עומד מאחורי כל מילה שאמרתי פה." הוא אמר בנחרצות. 
"במילים כולם חזקים," המשכתי להתריס. "החוכמה היא להיות רציני במעשים, לא במילים" 
"אני מבטיח לך שאני רציני במעשים לפחות כמוך, אוקיי?" זאת כבר היתה ממש התגרות. 
"קל לדבר מהצד השני של השולחן." אמרתי, ולא האמנתי שזה יוצא לי מהפה. 
הוא הביט בי כמה שניות,ואז קם, ניגש אל הדלת וסגר אותה. הוא התקרב אליי ועמד מולי, נשען על הקיר. 
"הנה, שנינו באותו צד." אמר. 
"אני שמח לשמוע את זה." עניתי והתרוממתי. עמדנו קרובים מאד, וחייכתי. 
"מה אתה מבסוט מעצמך כל כך?" שאל כשהוא בעצמו מחייך מאוזן לאוזן 
"זה לא משהו שאני יכול לספר למפק"צ בפלוגה שלי." עניתי בחיוך ממזרי. 
"אה, זה מה שמפריע לך?" שאל, בתנועה מהירה הוריד מעצמו את חולצת הזית עם הדרגות, ונשאר עם חולצת טי שרט לבנה, קצת דהוייה שישבה עליו כל כך טוב, מבליטה את הידיים החזה שלו. 
"הנה," אמר. "אין מפק"צים בחדר." 
"טוב מאד." עניתי, ושלחתי יד אל היד שלו. היא היתה קרה, ומרגע שנגעתי בו הוא החזיק אותה חזק. 
"צוער בועט, הא"? אמר וחייך. 
"זה אני." עניתי וקרבתי את הלחי שלי לשלו. שלחתי יד ללטף את שערותיו הקצרות שהתגלו כנעימות ורכות 
"יש לי דרכים משלי לטפל בכאלה" אמר, וקרב את פיו לשלי. 

התנשקנו. 

עשרים דקות אחר כך ישבתי בשולחן עם שאר הצוערים מהצוות שלי בארוחת שישי בחדר האוכל. הוא ישב בשולחן הסגל, ולפחות פעמיים שלח לי חיוך. לא גדול מידי, לא ברור מידי, אבל בשבילי הוא היה ברור כמו פחית קולה במדבר. אחרי הכול, אני איש מודיעין. 

*** 

אם אתה לא שומר, שישי בערב זה הזמן הכי נחמד שיש בבה"ד 1. אלו הן השעות היחידות שיש לך באמת זמן לעצמך, לחשוב, לנקות את הראש, לדבר עם החבר'ה ככה בכיף בלי לו"זים ולהשלים פערים. לפעמים זה לנקות את המאג (אם זכית באחד), לפעמים זה לדבר עם הבית, לפעים זה לקרוא, ולפעמים סתם להיות עם החבר'ה. 

בשלב הזה של הקורס כבר הרשתי לעצמי להיות קצת פחות פלצן ולהתחבר עם החבר'ה שהיו איתי בצוות ובחדר. הם היו באמת אחלה. במיטה שמולי ישן בחור צעיר וחמוד, שיצא מוקדם מאוד לקורס. כל הזמן היינו צוחקים עליו שתעודת הבגרות שלו הגיעה והיא ממתינה לו במשרד הסגל. הוא היה צעיר, נמרץ, מלא אמביציה, ובאופן כללי עם טונות של פלפל בתחת, והוא לא היה יכול לסבול רגע של שקט בחדר. לא משנה מתי חזרנו ומה מצב העייפות שלנו, הטייפ שלו (כן, פעם היו כאלה...) היה תמיד מתחיל לעבוד על פול ווליום. 

היה ערב נחמד, אני זוכר. קישקשנו, צחקנו, אכלנו שטויות, דיברנו, שמעתי סיפורים על חברות ואקסיות וגעגועים וזיונים, סיפרתי קצת משלי, כמובן בצורה המעורפלת שכבר הייתי אמן בה. הייתי במצב רוח טוב, ותומר לא יצא לי מהראש. באיזשהו שלב יצאתי מהחדר וירדתי לכיוון המשרד. לא האמנתי שיהיה שם מישהו, אבל זה היה המקום היחיד שיכולתי לחפש בו, מכיוון שגם אם הייתי מוצא תירוץ יצירתי מספיק כדי להסתובב במגורי הסגל, לא היה לי מושג איפה הוא ישן. 

להפתעתי שמעתי אורות ודיבורים מהמשרד. כשהתקרבתי שמעתי קולות של כמה אנשים. גם בנות, ולפחות עוד גבר אחד חוץ מתומר. עשיתי את עצמי כאילו אני פשוט עובר שם והולך לאט. כשעברתי ליד הפתח שלחתי מבט. הם ישבו שם, פיצחו גרעינים ועשו הרבה רעש. היו שם תומר, חובש ועוד חובשת שהיו כנראה תורנים, ועוד מישהי שלא הכרתי. 
"שניר, אתה צריך משהו?" הוא שאל. לא היינו על מדים ולכן לא היה צורך להצדיע. 
"אני צריך הרבה דברים," עניתי, שומר על המוניטין החצוף שלי, ומייד חייכתי בשובבות כדי לא לחצות את הגבול. "אבל אני פה, ולא בבית." 
"עזוב אותך, מה היית כבר עושה בבית, תאמין לי, פה עדיף." אמר החובש וכולם צחקו. גם אני, וגם תומר. 
אחלתי להם לילה טוב וחזרתי לחדר. אחרי חצי שעה בערך הצלחתי להכריז על דממה בחדר והלכתי לישון. 

למחרת הייתי רוב היום בתורנות מטבח. לקראת הערב הלכתי לנוח ולעבור קצת על הציר המתוקן של הניווט ללילה. עדיין הייתי בטוח שהציר שלי היה טוב יותר, ובתכלס, הרי אף אחד לא באמת יכול לבדוק אם עשיתי את מה שאמרו לי או לא, ובכל זאת, החלטתי ללכת כמו שתומר אמר. לא יודע למה, זה הרגיש נכון. 

הניווט עצמו היה מצויין. לא רק שהוא היה קל, וזכרתי את הציר ברמות דיוק שלא הגעתי אליהם מעולם עד אז ומאז, גם השותף שלי לניווטים היה מעולה. ככה זה בבה"ד 1. הדבר הכי טוב שיכול לקרות לך ולחילופין הכי טרגי, הוא שותף לניווטים. למזלי, ניווטתי באותו לילה עם בחור מקסים מהצוות שלי, איש גדול מימדים ולב. אמנם הוא היה עתודאי, ואני, היו עליי אי אילו טונות של דעות מאד ברורות לגבי הטיפוסים שהופכים לעתודאים, למדתי להכיר אותו, והוא התגלה כבן אדם מיוחד ומקסים. הוא היה מבוגר ממני, והיתה לו הסתכלות מעניינת על העולם. חוץ מזה שבגלל הגיל שלו, והעובדה שכבר היה לו נסיון ומקצוע ביד, כל המשחק הצבאי והערכי של בה"ד 1 עניין אותו כקליפת השום, ובעניין הזה היתה ביננו הבנה. כל הדרך דיברנו, צחקנו, אכלנו ממתקים, והוא גם ניווט עם מפה פתוחה על בסיס קבוע. יש לציין כי על כל פתיחה חד פעמית של מפה הוא וגם אני כשותף שלו, צריכים לדווח, וזה יורד לו מהציון של הניווט או משהו כזה. מיד הוא קלט שיש פה מישהו מבין עניין, והמפה לא נכנסה לרגע לאפוד, עד סוף הציר. גם אני הייתי במצב רוח מעולה בעקבות אירועי הערב הקודם והיה ממש כיף. הבעיה היחידה היתה הקור המקפיא, שברגעים של עצירה עטף אותנו כמו שמיכה קפואה. 

סיימנו את הניווט יחסית מהר, ועשה רושם שיש לנו הרבה זמן לחכות בקור לשאר המנווטים בנקודת הסיום. ברגע שמסיימים ניווט צריך ללכת לאחד המפקדים על מנת לאשר את הנ"צ שאספת, ובעזרת אימות של קודים הם יודעים שבאמת הגעת למקום שהיית אמור. 

התקרבתי לתומר לאשר את הנקודות. לפניי היה זוג מנווטים אחר, ובעודי מחכה הגיע עוד זוג והם נעמדו מאחוריי. כשהגיע תורי, תומר היה לבבי אך קורקטי. נתתי לו את תיאורי הנקודות, דיווחתי ששנינו לא פתחנו מפה, וקיבלתי את הציון על הניווט. לא אמרתי כלום ולא ציפיתי לשום דבר אחר, ולמרות זאת, קצת התאכזבתי שלא היה שם כלום. לא מילה ולא חיוך מיוחד. עם התחושה הזאת הלכתי לשבת על איזו אבן מאחורי אחד הרכבים, ובלי לשים לב שקעתי לתוך עצמי, ספק בנמנום ספק בבריחה הטבעית של הגוף מעצמו בקור הזה. מישהו העביר לי יד בשיער. הרמתי את הראש בבהלה וראיתי את תומר. הוא לא אמר כלום, רק חייך, ואז ראיתי שהוא מחזיק כוס של קפה חם ומהביל. הוא נתן לי את הקפה ולא אמר כלום. התמלאתי בחום מבפנים, וזה עוד לפני השלוק הראשן של הקפה. 

אחרי כמה דקות של שקט, עוד מנווטים התחלו לחזור והחלה המולה. 
"אני צריך ללכת אליהם" הוא אמר. "יש לך תוכניות למאוחר יותר?" שאל. 
"אם אני לא אצא לרקוד, אז לא." עניתי בציניות 
"תשאיר את הטלפון דלוק." אמר והלך. 

*** 

בלילה, שעה ומשהו אחרי שחזרנו לבה"ד וכולם כמעט כבר ישנו, הטלפון שלי צלצל. 
"היי" 
"היי" 
"אתה בא לעשות איזה מד"ס?" 
"באחת בלילה?" שאלתי 
"יאללה, תחכה מאחורי הרחבה, אני חמש דקות שם." 

הוא הגיע, לבוש בטרנינג וחולצה לבנה ארוכה, כאילו הוא באמת מתכוון לעשות מד"ס באמצע הלילה. 
התרגשתי נורא. לא ממש ידעתי מה מותר לעשות איתו כשהוא בא. מה אני אתן לו נשיקה? יד? אנחנו באמצע בה"ד 1, אפילו שאמצע הלילה עכשיו... לתומר היו רעיונות יותר מגובשים, כך מסתבר. "מה נתקעת פה, בוא, הולכים להתאמן." הלכתי אחריו. הוא עלה לכיוון השער שהוביל לשטח שבו היה ממוקם מסלול המכשולים. מסלול המכשולים משמעותו בלטינית 'סיוט בלתי נגמר מהתהום השישית של הגהינום.' זה סוג של סיוט שתופס כל אחד במקום אחר, והיופי הוא שאם לא עוברים את כולו, אי אפשר להיות קצינים בצבא ההגנה לישראל. הכי מוכר הוא הקיר, שלידו קבורות אינספור דמעות. אבל בשבילי העניין תמיד היה החבל... אח, כמה קיללתי את החבל המזורגג הזה... 

לתומר היה ,כך מסתבר, את המפתח לגיהנום, כנראה מעצם היותו מפק"צ בעצמו. הוא פתח את השער וחיפשנו מקום נוח בתוך החשיכה. התיישבנו על אחד ממוטות העץ, ונתנו ידיים. אני לא זוכר על מה דיברנו בדיוק, אני רק זוכר שהוא התעניין איך היה לי הניווט, ושתוך כדי הידיים שלנו הלכו והתקדמו יותר. בשלב מהיר מאד הדיבורים הפסיקו והפה שלנו התחיל להתעסק בנשיקות. ומשם הדברים רק הלכו והפכו חמים הבה יותר, למרות הכפור. לקראת חמש בבוקר חזרתי לחדר. השומר במסדרון (רק בה"ד 1 יכול להמציא דבר הזוי כזה) תקע בי מבט לא ברור, אבל לא ממש התייחסתי. הייתי יותר מידי מאושר. 

*** 

במהלך הקורס זה קרה עוד כמה פעמים. באופן כללי נדמה לי שכל החוויה של בה"ד 1 היתה מוצלחת מאוד בשבילי, למרות הכול, בעיקר בגללו. לא חשוב מה קרה, תמיד היו לי פנים מחייכות שם. תמיד הוא בא לבקר אותי בשמירות, וכשהיה יוצא הביתה ואני לא (מה שקרה הרבה) הוא היה מתקשר אליי ולפעמים גם מביא לי דברים שהייי צריך, או שלא ידעתי שאני צריך. במהלך כל הקורס הצלחנו להיות שנינו בבית באותה שבת רק פעם אחת, וגם אז נפגשנו לשעתיים בלילה. לשנינו היה הרבה מה להספיק בכל שבת שהיינו בבית, וזה היה בסדר. במקביל גם הגישה שלי השתנתה. הפכתי להיות בועט פחות ופחות, ולאט לאט התחלתי להסכים לקבל שאולי יש משהו מאחורי האידיאלים האלה של של הבה"ד, ואולי אם אני אקח חלק מהם לתוכי, אני באמת אהיה קצין, שלא לומר אדם, טוב יותר. גם היחסים ביני לבין המפק"ץ שלי הלכו והשתפרו, ולקראת הסוף ממש חיבבנו והערכנו אחד את השני. 

לא מספיק התחבבנו כדי שאני אהיה הצוער המצטיין של הצוות. המקום הזה היה שמור לידידי הניירוטי מהמיטה שמולי, ובצדק יש לומר. ולכן הוא זה שקיבל את אות ההצטיינות, וכמובן, גם את סיכת המ"מ של המפק"ץ, כפי שנהוג. 

טקס הסיום הגיע. שעות רבות של צעידה מיוזעת על מגרש המסדים בחום, בניצוחו של האיש, האגדה והשפם, רס"ר טאיטו, התמצו לחצי שעה די מרגשת שבסיומה היינו בעליה החוקיים של סיכת מ"מ מוכספת. 

הטקס נגמר, החזרנו את הנשק, והלכנו אל המשפחות והחברים שבאו לחגוג איתנו. ישבנו על פיסת הדשא המצומצמת שצומחה בהקפדה על האדמה המדברית בכניסה לבה"ד, ואכלנו. בעוד שאמהות אחרות העמיסו ערימות של בישולים מכל סוג, קוסקוס, סלטים, בשרים, מאפים, בורקסים, ואלוהים יודע מה עוד, אמא שלי, אישה מבורכת, קנתה חומוס, פיתות, ושתי עוגות מרולדין. 

בעודי יושב עם ההורים, אחי והחברים, ומנסה להתחמק מהמצלמה שאבא שלי התעקש להביא לאירוע, תומר הופיע פתאום. הוא התקרב אליי מחוייך, כולו מבריק ויפהפיה במדי הא' החגיגיים שלו, והוא טפח לי על השכם ואמר "מברוק". אמא שלי, שמבינה בסימבוליקה צבאית בערך כמו שאני מבין בהשפעת הסלרי על חילוף החומרים של הלוויתנים, שאלה אם הוא היה איתי בצוות. אז מה אם היה סגן, עם שני ארונות על הכתף, ואני עוד צוער. זאת אמא שלי. בת לאלוף משנה. אבל דרגות, עושה רושם, לא ממש עושות לה משהו. 
"בוא שנייה, יש לי משהו בשבילך" הוא אמר ומשך אותי בעדינות. מאחוריו ראיתי את יעל, אחת מחברות הילדות שלי, עושה תנועות שפתיים שאומרות "חמוווווד." 

הוא הושיט לי שקיק קטן ואמר "זה בשבילך" 
בתוך השקיק היתה מונחת סיכת המ"מ שלו. 
"בשבילי, אתה היית המצטיין." הוא אמר. אני לא ידעתי מה לעשות עם עצמי מרוב אופוריה. 

הסיכה הזאת הייתה תלויה על הצווארון שלי עד יום השחרור. ואם אמא אלי לא החליטה לעשות סדר בארונות שלה ולזרוק פעם אחת ולתמיד את כל הג'אנק הצבאי שארוז שם, הסיכה הזאת נמצאת ברשותי עד היום.
