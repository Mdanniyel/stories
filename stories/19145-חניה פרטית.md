---
id: 19145
title: "חניה פרטית"
author: "mikka"
author_id: 1975
date: "2015-07-23"
category: "אהבת נשים"
tags: []
prev_chapter_id: 17258
next_chapter_id: None
original_url: "http://gogay.co.il/story.php?id=19145"
---

# חניה פרטית

סובבתי את המפתח בחור המנעול, אבל השתהיתי לפני שלחצתי על הידית. דמיינתי לשמוע קרקוש סירים, וצעדים קלים, כמעט במקצב של ריקוד, מתקרבים לכיווני מעברה השני של דלת הכניסה. דמיינתי ריחות פלפל, בזיליקום, עגבניות רוחשות במיציהן, שיכו בי כשאפתח את הדלת, ונשימתה שתדגדג בצווארי כשתפרוש את זרועותיה אליי ותלחש לי שהבאתי איתי את הריח של הים.השפלתי מבט אל כפות רגליי היחפות. גרגירי חול זהובים נצצו על עורי הבהיר, מהברך ועד למרווחים שבין אצבעותיי. נאנחתי, צעדתי כמה צעדים לאחור על שביל הכניסה וניערתי מעצמי בטפיחות קצרות כמה חול שרק אפשר. היא לא אוהבת שאני משאירה לה שביל של גרגירים בדרך למקלחת. נוזפת בי, "השארת לילדים משהו לבנות ממנו ארמונות?" או, "נכון הברזים הנמוכים האלה ביציאה מהחוף? זה לא מקלחות לגמדים." ואני צוחקת ומבטיחה לה שבפעם הבאה, ולרוב שוכחת.אני פותחת את הדלת ונשארת לעמוד בכניסה בעיניים עצומות. בפנים מהדהדת הדממה, דבר לא רוחש על הכיריים, הריחות לא התחלפו מאז שעזבתי הבוקר, והיחידה שמקדמת את פניי בזנב מורם זו לוציפר, שמקמרת את גווה המנומר אל משקוף הדלת ובוהה בי בעיניים ירוקות.
 אני מתכופפת ומגרדת לה מאחורי האוזן, והיא פוצחת בגרגור קולני ומתרחקת ממני. "אני יודעת," אני אומרת לה בשקט, "גם אני מתגעגעת."כשאני יוצאת מהמקלחת, אני מרגישה גרגירי חול חורקים תחת רגליי, ואני כועסת על עצמי, כועסת שלא השתדלתי יותר בשבילה. 
 בחוץ מחשיך, אבל אני עדיין לא מדליקה אורות. עירומה, אני מתיישבת זקופה על קצה המיטה, בוהה בנקודה כלשהי בארון הבגדים שמולי. הדממה מכבידה עליי, הריקנות חגה סביבי, עוטפת אותי בקורים בלתי נראים של עצבות. 
 ערבי שישי הם הקשים ביותר. לחזור מהים לתוך ריח הבישולים שלה, לשבת לאכול ביחד, לשמוע את הסיפורים שלה, לספר לה את שלי. לשלוח אותה לנוח בזמן שאני שוטפת כלים ולמצוא אותה מנמנמת על הספה עם ספר עב כרס מונח על בטנה כשאני מסיימת. להעיר אותה בנשיקות, לעשות איתה אהבה, לישון איתה כשרגלינו כרוכות אחת בשניה. לצאת איתה לסרט, להצגה, לטיול על החוף, לצייר לה לבבות בתוך כף היד. לספר לעצמנו כמה שאנחנו בנות מזל שמצאנו אחת את השניה בתוך העולם הציני והמשוגע הזה.
 כמעט שלוש שנים כאלה, ועכשיו כל זה איננו. ואני עדיין לא מצליחה לבכות.לבשתי כלאחר יד מכנס קצר וגופיה שחורה. יצאתי לסלון והדלקתי את האור, ממצמצת בעיניי אל מול האור הבוהק. לקחתי את המטאטא לנקות אחריי את שובל החול שהשארתי כשנכנסתי הביתה, אבל כשעברתי בין דלת הכניסה לחדר המקלחת לא אספתי דבר. הרצפה היתה נקיה לחלוטין.
 זה לא מפתיע אותי. בוודאי כבר ניקיתי, ואני פשוט לא זוכרת. 
 מאז התאונה אני חווה קושי בזיכרון לטווח קצר, אז דברים יומיומיים חסרי חשיבות כאלה נשמטים ממני, בזמן שהזכרונות מהחיים שלי איתה מארחים לי לחברה קבועה בצבעים חיים וטריים.את עדי הכרתי בראיון עבודה. היא ראיינה אותי לאיזה תפקיד, והסתבר שהרשמתי אותה אישית יותר משהרשמתי אותה מקצועית. כשהיא התקשרה למחרת להודיע לי שלצערה לא נמצאתי מתאימה למשרה, לא הופתעתי, למען האמת המשרה גם לא ממש נמצאה מתאימה לי. אבל כשהיא המשיכה ואמרה שיש לה משהו אחר להציע שאולי יתאים לי יותר, הסתקרנתי. אחרי שנפגשנו לקפה כבר ידעתי שכל מה שיהיה לבחורה הזו להציע לי - מתאים לי.
 כמו הקלישאה הכי לסבית שיש, עברנו לגור ביחד אחרי שבוע. אמנם לא באופן רשמי, אבל בפועל היא ישנה אצלי כל לילה, והארון הלך והתמלא בבגדים ובנעליים שלה, עד שכל מה שנשאר לה להביא זה את לוציפר, וכבר לא היתה לה סיבה לחזור הביתה.
 לפני... שלושה שבועות כמדומני (קשה לי עם זמנים אבסולוטיים), חזרנו מחתונה של מישהי שעבדה עם עדי. היה מאוחר בלילה, הייתי עייפה מאוד, אבל לקחתי פיקוד על הנהיגה, כי עדי שתתה במהלך הערב וכבר נמנמה בשלווה במושב שלצידי. רציתי להגיע כבר הביתה, ולא צייתתי לתמרור עצור בצומת שהיה נראה לי מרחוק כפנוי. טנדר שחצה במהירות את הצומת נכנס בנו מהצד. הוא התנגש בצד הנהג, שהיה הצד שבו אני ישבתי, אבל מעוצמת ההדף הרכב שלנו נדחף לתוך עמוד חשמל, שקימט את הדלת ונעצר רק אחרי שריסק את עדי לרסיסים. 
 היא נהרגה במקום. אני איבדתי את ההכרה לזמן ארוך, אבל יצאתי איכשהו בלי פגע, למעט בעיית הזיכרון הזו, וגם היא עוד עשויה לחלוף. 
 יש שיגידו שיצאתי בזול. אבל לאבד אותה, וגם לחיות כשהזכרונות היחידים שיש לי הם ממנה, הם עונש מאוד גדול. לא שאני חושבת שזה מספיק.כמו בכל פעם שאני נזכרת בתאונה, כואב לי במרכז החזה. דקירות צורבות, כמו לעשן סיגריה בלי פילטר ולהרגיש את קנה הנשימה בוער עד לתוך הריאות.
 על מנת להסיח את דעתי אני ניגשת למלא ללוציפר אוכל בקערה, אבל הקערה שלה מלאה. אולי מילאתי לה כבר אוכל ושכחתי, ואולי היא פשוט לא אכלה כלום. אני מקווה שהיא לא חולה או משהו, אבל היא גירגרה כשהגעתי (הנה, את זה אני מצליחה לזכור), ועדי אומרת שחתולים חולים לא מגרגרים. אני בכלל טיפוס של כלבים, אבל הנמרה הקטנה נכנסה לי ללב באותה מהירות כמו אמא שלה.אני צריכה להתחיל לכתוב לעצמי דברים כאלה, זה כבר נעשה מתסכל.כיביתי את האור, בדקתי שהדלת נעולה, ונכנסתי למיטה, מקפידה כמו בכל לילה לתפוס רק את חצי המיטה שבצד שלי, להשאיר את הצד שלה פנוי עבורה. בהיתי בתקרה החשוכה במשך שעה ארוכה, עד שהשינה הגיעה לעשות עימי חסד.באמצע הלילה התעוררתי בבהלה, ובתחילה לא הבנתי למה. לאחר כמה שניות של דממה מוחלטת נשמע לפתע קול בכי שקט שנדמה כאילו שמגיע מכמה קצוות של החדר במקביל. התיישבתי מייד דרוכה במיטה, אבל הקול הפסיק ולא חזר על עצמו במשך דקות ארוכות של המתנה. לבסוף הכריעה אותי העייפות, התקפלתי ככדור בקצה המזרן ונרדמתי.************אני בטוחה ששולחן העבודה זז ממקומו. בטוחה. כשאני ניגשת להניח עליו את המחברת בתנועה מוכנית, היא כמעט ומוטחת ברצפה. מישהו הזיז אותו חצי מטר הצידה. מה זה 'מישהו'? אני מתנערת, אני, אני הזזתי אותו.
 אני פותחת את המחברת וקוראת את מה שרשמתי לעצמי תחת הכותרת 'יום שני' -
 האכלתי את לוציפר, ניקיתי לה את ארגז החול, תליתי כביסה שהיתה במכונה... שום דבר לגבי שולחן. גם לא בדף הקודם, שנושא את הכותרת 'יום חמישי', וגם לא אחד לפניו שאומר 'יום ראשון', שזה גם היום הראשון שבו התחלתי לכתוב במחברת. לפי מניין הימים ניכר שאני לא מקפידה לנהל את הרישומים האלה על בסיס יומיומי, או מכיוון שאני לא זוכרת שהמחברת קיימת, או מכיוון שאין מה לכתוב. כמו בחידת פסיכומטרי, זה אומר שמה שכתוב בטוח קרה, אבל לא כל מה שקרה כתוב. אני מחייכת לעצמי. איבדתי את הזיכרון, אבל לא את היכולת להתחכם.
 נו, בסדר. אז הזזתי את השולחן. מעניין למה עשיתי את זה.
 אני בוחנת את הפינה בה מונח השולחן ומחליטה להחזיר אותו למקומו. במחברת אני מציינת לעצמי את הפעולה, ליתר ביטחון.
 לאחר התלבטות קלה, אני מתיישבת אל מול השולחן ומדליקה את המחשב הנייד. כשהוא מסיים לעלות, אני נכנסת לפייסבוק שלי ומחפשת את עדי ברשימת החברים. בפרופיל שלה אני עוברת על התמונות והפוסטים, ברכות היומולדת, האלבומים מהחופשות המשותפות שלנו, כל תגובה שכתבה אי פעם. הרוב מוכר לי עד מאוד, מן הסתם הספיק להיצרב כבר בזיכרון שאליו יש לי גישה. עדיין, אני מלטפת במבטי את התמונות המחייכות שלה, קוראת כל מילה ומילה שכתבה, מרחפת באצבעותיי מעל מקשי המקלדת בהן השתמשה עבור כל תו ותו, ומדמיינת שאלו האצבעות שלה שאני מרגישה תחתיי.
 כשהמחנק מתחיל להצטבר בגרוני, אני שולחת את העכבר לפינת החלון, אבל מתמהמהת בלחיצה. במקום לסגור את חלון הפרופיל שלה אני מעבירה את העכבר למרכז המסך ולוחצת על "הודעה."
 מול המלבן הלבן אני מקלידה בידיים רועדות, "את חסרה לי. אני כל כך מתגעגעת אלייך." ושולחת.
 את זה אני לא כותבת במחברת.************יום שישי לפנות ערב, אני מתהלכת בעצלתיים לאורך קו המים בחוף מציצים, בדרכי לדולפינריום. סוף אוגוסט, והחוף מלא באנשים, אבל אני צועדת בתוך קצף הגלים כמעט ללא הפרעה.
 לפני שהכרתי את עדי בכלל לא אהבתי את הים. השמש שרפה אותי, החול הציק לי, הצפיפות העיקה עליי. עדי לימדה אותי שלכל אחד יש את הנקודה המתאימה שבה הוא מתחבר לים, ואצלי זה בחורף. בחורף לקחה אותי ליפו, לשבת על החומה ולצפות בגלים המתנפצים לרגליי בקול אדיר, ואני דמעתי את החומות שלי החוצה, מרגישה איך כל הגוף שלי מתמלא באויר טרי ונעשה קל כנוצה. הים הסוער השקיט בי את כל הסערות ואני, בתמורה, התחלתי לתת בו אמון. בחורף הייתי יושבת עטופה במעיל על החומות לצפות בים הסוער, ובחודשי הקיץ הייתי יוצאת מוקדם בבוקר לריצה על קו החוף, חוזרת אל עדי עם חלה טריה ועיתון של סוף שבוע ושקט פנימי. וגם הרבה חול.
 בשעה הזו כבר הייתי צריכה להיות בבית, אחרי מקלחת ושנת צהריים. אבל מאז שעדי לא מחכה לי שם, המחשבה להעביר את ימי שישי לבד בבית הפכה לקשה מנשוא. כשאני בים אני לפחות מרגישה שהיא קצת איתי, ובין המוני האנשים אני אמנם לבד אבל לפחות לא בודדה.אחרי חוף גורדון אני כבר מתחילה להתעייף. כדור של מטקות מזמזם לי ליד האוזן ונוחת בתוך המים. אני מתקרבת ומתכופפת להרימו, כשכלב גדול ורטוב פרווה רץ לתוך המים ונובח עליי בקול. אני נסוגה לאחור וממלמלת לו מילות הרגעה, כשבחור שחום עם משקפי שמש מגיע בריצה עם מטקה ביד וקורא לו, "דמבו, שקט!" דמבו ממשיך להסתכל עליי ולגרגר באיום, אבל הבחור השחום אפילו לא מעיף בי מבט כשהוא אוסף את הכדור מהמים והולך לעבר הכלב. "מה יש לך? כלב משוגע." הוא נוזף בו בחיבה ומשפריץ עליו מים. הכלב מתנער, מעיף בי עוד מבט בוחן, ואז מסתובב ומדלג אחרי בעליו.
 אני לוקחת נשימה עמוקה, חושבת לעצמי שלא היה מזיק לו להתנצל, או לפחות להגיד תודה על הכוונה, אבל מזכירה לעצמי שגם ככה עוד מעט לא אזכור מזה דבר. היתרון באובדן זיכרון הוא ששום דבר לא מספיק חשוב בשביל להתעכב עליו.השקיעה מוצאת אותי ישובה בגו זקוף ורגליים משוכלות על מדרגות הטיילת. מדהים אותי כמה העיר הזו שוקקת חיים, ובכל זאת אפשר להסתובב בה יום שלם עם חור ענק בבטן מבלי שאף אחד יפנה אפילו להגיד לך, "גברת, נדמה לי שחסר לך חלק מהגוף." 
 אף פעם לא הייתי טיפוס של קהל ומפגשים המוניים, וכשמצאתי את עדי, היא לקחה אחריות על חיי החברה שלנו, ולי היה נוח ומספק לחיות בחלקת האלוהים הקטנה שלנו מבלי להזדקק לדבר נוסף. עכשיו, כשהיא איננה, אני יכולה לבלות ימים שלמים מבלי להוציא הגה מפי, ולעצמי אני תוהה אם אני לא הולכת ומשתגעת. אני כמהה לחיבור אנושי, אבל לא יודעת איך מושיטים יד.
 כשהשמיים מחשיכים והחום נשבר, אני משרכת את דרכי בחזרה הביתה.בכניסה לבניין, בחניה הקטנה שלנו, עומד רכב שאני לא מזהה. לא יאומן, אני חושבת לעצמי, עוד לא יבש הדיו על המצבה שלה, ואוכלי הנבלות כבר עטים על השלל. אני נכנסת הביתה, תולשת דף ריק מהמחברת וכותבת עליו, "זוהי חנייה פרטית, להבא הרכב ייגרר." לאחר מחשבה אני מוסיפה סימן קריאה בסוף המשפט. את הפתק אני מניחה מתחת למגב הקדמי, וחוזרת לתוך הבית.************בלילה, אני לא ישנה טוב. אני מתעוררת כמה פעמים בהרגשה שהמיטה תחתיי זזה, כמו גלים שנעים בתוך המזרן. באחת הפעמים אני מוצאת את עצמי מסתובבת מתוך שינה, מתרגמת את הטפיחה שהרגשתי ככניסה של עדי לישון לצידי, שולחת את ידי לעטוף אותה ומתעוררת כשאני חובקת רק אויר.
 באחת הפעמים אני מדמה לשמוע קול בכי חנוק שמגיע מתחתיי. בחרדה גדולה אני מציצה מתחת למיטה אבל לא רואה כלום, וכשאני מדליקה את מנורת הקריאה, הבית דומם למעט טרטורו העצל המרוחק של המקרר שבמטבח.בבוקר אני מותשת. אני פותחת את המחשב הנייד ונכנסת לפייסבוק, משוטטת בפרופיל של עדי עד שאני מגיעה לתמונה שלה מההופעה של מדונה ברמת גן. זה היה כמה ימים לפני יום ההולדת שלה, והיא ביקשה כרטיסים להופעה כמתנה. רק כשהגענו לשם גילתה שקניתי לנו כרטיסים לגולדן רינג. את התמונה הזו שלה צילמתי באמצע ההופעה, והפנים שלה מקרינות תערובת כובשת של אושר, התרגשות ואהבה שאי אפשר שלא לחייך מולם. מרותקת, אני מעבירה בעדינות אצבע מלטפת על עצמות הלחיים שלה, השפתיים, העיניים. 
 *פינג*
 מקפיץ אותי הצליל. אני מביטה במסך בבלבול. סמל ההודעות נצבע באדום, יש לי הודעה חדשה.
 סקרנית, אני פותחת את התיבה.
 Adi Stern כתוב שם. עדי שלי.
 עדי שלי?
 אני מרגישה את הדם אוזל מפניי.
 באיטיות, אני לוחצת עם העכבר לפתיחת ההודעה.
 "גם אני מתגעגעת אלייך."אני קופצת מהכיסא באימה ומתרחקת מהשולחן כשעיניי עדיין מרותקות למסך, מנופפת באצבעי לעבר המחשב, "לא, לא, לא," זה לא יכול להיות, איזו בדיחה אכזרית. אני נסוגה למטבח, מוזגת לעצמי כוס מים ביד רועדת.
 אני לא יודעת כמה זמן אני עומדת שם, אבל כשאני חוזרת לסלון אני מלאת חימה.
 אני מתנתקת מהחשבון שלי ומתחברת לחשבון של עדי. היא משתמשת באותה הסיסמה לכל הדברים שלה, למרות שהסברתי לה עשרות פעמים שזה לא בטוח, ועכשיו אני מברכת על כך שהיא לא הקשיבה לי.
 ברשימת ההודעות שלה אני רואה את ההודעה הנכנסת שלי ולאחריה את התגובה הכתובה של הנפש החולנית שחשבה שזה משעשע להתל בי ככה.
 אני נוברת בתפריט עד שאני מוצאת את האפשרות לשנות סיסמה, ואני מחליפה את הסיסמה שלה לסיסמה ארוכה ומסובכת במיוחד. מי שזה לא יהיה שפרץ לה לחשבון לא יוכל לעשות זאת יותר.
 במחברת שלי אני רושמת לעצמי את הסיסמה החדשה.************כשאני חוזרת מהסופר, אני רואה רכב שאני לא מזהה חונה בחנייה שלנו.
 לא יאומן, אני חושבת לעצמי, אי אפשר להשאיר חניה ריקה בעיר הזו מבלי שמישהו יתבע עליה בעלות. אני נכנסת הביתה, תולשת דף ריק מהמחברת וכותבת עליו "זוהי חנייה פרטית, להבא הרכב ייגרר." לאחר מחשבה אני מוסיפה שלושה סימני קריאה בסוף המשפט. את הפתק אני מניחה מתחת למגב הקדמי, וחוזרת לתוך הבית.************בזמן שאני מכניסה בגדים למכונת הכביסה, אני שומעת את שולחן הכתיבה שבפינת הסלון חורק על המרצפות. אני ממהרת לסלון ומוצאת את השולחן מונח חצי מטר הצידה ממיקומו הקודם.
 משותקת, אני עומדת ומביטה בו, כמעט מצפה שהכסאות סביבו יתחילו לרחף באוויר. אבל שום דבר לא קורה. אני ניגשת להזיז אותו בחזרה למקום כשלפתע זה מכה בי- עדי תמיד רצתה אותו כאן. היא אמרה שבצהריים יש עליו שמש חזקה מהחלון, ושאם ניקח אותו קצת הצידה יהיה נוח יותר לשבת שם, אבל אני התנגדתי כי זה גרם לשקעי החשמל והתקשורת שהיו מוחבאים מאחוריו להיחשף החוצה במלוא כיעורם, מראה שהיה בלתי נסבל מבחינתי. אז לפעמים, אם היא היתה בבית בצהריים, היא היתה מזיזה לעצמה את השולחן, ומחזירה אותו אחר כך למקומו.
 אני נסוגה מהשולחן כמעט בחרדת קודש. בהבזק של השראה אני פותחת את המחברת שלי ורושמת את השעה ואת מיקום השולחן. בשורה מתחת אני רושמת את הזמן שלוש שעות מעכשיו, נקודותיים, ושורה ריקה. אני משאירה לעצמי את המחברת פתוחה על השולחן ויוצאת להסתובב ברחוב.אני חוזרת לפני הזמן ומוצאת את המחברת מונחת פתוחה בדיוק היכן שהשארתי אותה. כתוב שם "18:00" ועכשיו רק חמש ורבע, ובכל זאת אני בודקת, והשולחן חזר למקומו הרגיל.
 חולשה תוקפת אותי, אך מתחתיה מפעפעת התרגשות עמומה. אני מתיישבת על אחד הכסאות ומעבירה את ידיי על השולחן. יכול להיות שהיא היתה כאן? 
 אל תהיי מגוחכת, אני חושבת לעצמי. זו הרי מחשבה מטורפת לחשוב אותה ברצינות, בטח למישהי כל כך סקפטית ואנליטית כמוני. רוחות רפאים, מלאכים ושדים, זה התחום של עדי, לא שלי, אני תמיד התייחסתי לדברים האלה כאל אחיזת עיניים.
 יכול להיות שהיא באה כדי להוכיח לי אחרת? אני מנערת את ראשי בביטול, אבל מודה שהמחשבה שהיא עדיין מסתובבת כאן לצידי מדי פעם מנחמת אותי בצורה מפתיעה.אני מדליקה את המחשב ונכנסת לפייסבוק. בתוך הפרופיל שלה אני לא מתעכבת על תמונות הפעם, וניגשת ישר לכתיבת הודעה.
 לאחר עריכות ומחיקות רבות, אני מגיעה לנוסח שמשביע את רצוני, ושולחת.********אני מתעוררת בבהלה ומזדקפת במיטה. לרגע נדמה לי שחלמתי את הצרחה שהעירה אותי, אבל אחרי כמה שניות אני שומעת אותה שוב מכיוון הסלון, הפעם קצרה וחלשה יותר, ולאחריה קול בכי חנוק.
 במהירות אני מחליקה החוצה מהמיטה, משתדלת שלא לעשות רעש, מחכה שעיניי יתרגלו לחשיכה.
 קול הבכי הולך ומתגבר ככל שאני מתקרבת לסלון. לפניי, אני רואה את לוציפר יושבת בפתח הסלון ולוטשת עיניים בנקודה רחוקה. אני מתקרבת אליה בזהירות, מעיפה מבט מהיר אל תוך הסלון ולא רואה בו איש. קול הבכי נשמע כמגיע מכיוון הספה ואני מאמצת את עיניי בחשיכה אך בטוחה שאין איש שם. אני מלטפת באיטיות את ראשה של לוציפר ולוחשת לה "גם את שומעת את זה?" היא לא מגיבה אליי, רק ממשיכה לבהות בעיניים גדולות קדימה.
 הבכי נחלש, ולפתע לוציפר מתנתקת ממקומה ורצה לכיוון הספה, מתחככת ברגליה בסיבובים ומגרגרת בקולניות. אני בוהה בה בדממה, עד שהיא מייללת קצרות ורצה במהירות בין רגליי ואל תוך חדר השינה. גל של קור עובר דרכי לרגע, ועורי מצטמרר. אני מתקרבת לאט לספה, מחפשת בה סימנים, משקעים, אבל אין בה דבר. אני מסתובבת ללכת, אבל נעצרת באמצע. זו מחשבה מטורפת, אבל אני נכנעת לה, מתכופפת אל כריות הספה ושואפת אל קרבי את ריחו הקלוש של גופה של עדי, ריח של סבון וקרם גוף שרק היא משתמשת בהם. סבון וקרם גוף שהשארתי במקלחת בדיוק כמו שהיו ולא אזרתי את הכוחות לזרוק או לאפסן בארון, ודאי שלא להשתמש בהם בעצמי.
 הגעגועים מכים בי ללא אזהרה, כמו חרב בוערת שננעצת בי במרכז החזה. אני משתנקת, ולרגע נדמה שהנה, עולות בי הדמעות וסופסוף אצליח לבכות, אבל הן מתמהמהות אי שם בגרון, ועיניי נותרות יבשות לחלוטין.
 חדר השינה, אני חושבת לעצמי. יכול להיות שהיא מחכה לי שם? אני אפילו לא עוצרת להגיד לעצמי שזו מחשבה מטופשת, למשך כמה שניות אני בוחרת להתענג עליה ללא ביקורת עצמית.
 כמובן שאין אף אחד בחדר השינה. המיטה ריקה, ורק לוציפר מכורבלת היכן שרגליה של עדי היו פעם.
 אני משפילה את ראשי, כתפיי נשמטות. באנחה, אני נכנסת בחזרה למיטה, מקפידה כמו תמיד לתפוס רק את החצי שלי. הבית דומם, ואחרי שעה ארוכה של עירנות מייסרת, אני מסתובבת לכיוון החצי הריק של המיטה, החצי של עדי. אני תופסת את הכרית שלה, ומצמידה אותה אליי בחיבוק, שואפת את אותם הריחות ששאפתי לפני רגע מהספה. זה הגיוני. מאז התאונה לא נגעתי בשום דבר שלה, רציתי לשמר כל בדל ריח, כל שערה, כל טביעת אצבע שלה, מפחדת שאם אלה ייעלמו, ייעלם גם הזיכרון שלי ממנה, יצטמצם לתמונות בפייסבוק ובדלי מילים מודפסות. 
 זה בוודאי גם ההסבר לריח שנותר על הספה. והלילות כבר הולכים ומתקררים, אז בוודאי שאצטמרר, אני עדיין ישנה בגופיה ובלי שמיכה. 
 יש הסבר לכל דבר, כך הייתי אומרת לה תמיד, הכל אפשר להסביר עם קצת מדע והגיון בריא. והיא היתה מחייכת, מחזיקה את כף ידי ואומרת לי שמזל שהאמונה או חוסר האמונה שלי לא משנים דבר ליקום.
 באותו לילה, חוסר האמונה שלי לא שינה דבר גם לי. כל הלילה חלמתי שברי חלומות שבהם היא נמצאת בזרועותיי, ואנחנו מתפתלות עירומות, ידיה מלטפות את גבי, לשוני חוקרת את גופה, והיא מזיעה תחתיי, מזיעה וגונחת, ולוחשת לי מילות אהבה מתוקות, ובוכה, והודפת אותי ממנה, ומאמצת אותי בחזרה אל ליבה, ומתכרבלת לתוכי במלמולים דקים.
 וכשאני מתעוררת בבוקר, אני בצד שלה של המיטה, והכרית שלה תפוסה בחוזקה, מקומטת, בין זרועותיי, גופייתי מופשלת, המצעים סתורים, ואני כמעט יכולה להישבע שאני מריחה את הריח שלה בקצות אצבעותיי.************רכב ארור חונה בחנייה שלנו. לא יאומן, אני חושבת לעצמי, החוצפה של אנשים. מצוקת חנייה בתחת שלי. אני נכנסת הביתה, תולשת דף ריק מהמחברת וכותבת עליו "זוהי חנייה פרטית, להבא הרכב ייגרר!" את הפתק אני מצמידה למרכז השמשה עם דבק, וחוזרת לתוך הבית.אני מתיישבת מול המחשב, וכמו בכל יום בשבועות האחרונים, אני נכנסת לפייסבוק וכותבת לעדי הודעה.
 בהודעות אני מספרת לה על לוציפר, על הים, על הבית. אני מספרת לה שאני מתגעגעת אליה, שהראש שלי עדיין לא בסדר, אבל שלפעמים נראה שאני מצליחה לזכור קצת יותר דברים בכל פעם. לפעמים אני מזכירה לה דברים שעשינו ביחד, כותבת לה, "זוכרת ש..." ומתענגת על ההזדמנות לדבר עלינו שוב ושוב, לחצוב את הזכרונות באבן. תמיד אני חותמת ב"אני אוהבת אותך" ו"אני מצטערת" שזה החלק שהכי קשה לי לכתוב בכל ההודעה כי אז האשמה דוקרת אותי במרכז החזה וזה כואב. אבל אני תמיד אומרת לה את זה, כי אני תמיד אוהב אותה באותה מידה שאני אתחרט על מה שעשיתי, והרגשות האלה יהיו כרוכים לנצח אחד בשני, ואולי יום אחד גם יצליחו סופסוף לגרום לי לבכות.************יום שישי בערב, אני חוזרת הביתה מהים, בוחנת את הרגליים שלי וגאה בעצמי שהפעם זכרתי לשטוף אותן מהחול ב"מקלחות של הגמדים." 
 בחנייה שלנו חונה רכב שאני לא מזהה. בכעס, אני צועדת לעברו, ואז מבחינה בפתק המתנופף שמוצמד לו אל המגב. הפתק מעט לח, והאותיות בו קצת מרוחות מטפטוף הגשם האחרון, אבל אני אזהה את הכתב הזה בכל מקום.
 "זו החנייה הפרטית שלי! עדי, סירקין 18, קומת קרקע."היא באה לשמור על החנייה שלנו, אני חושבת, ותופסת פתאום שבניגוד לכל הגיון אני מחייכת. אולי איבדתי את זה סופית, אבל עכשיו אני בטוחה שהיא נמצאת איתי, שהיא מעולם לא באמת עזבה.
 התלבטתי אם להשאיר את הפתק שלה, או לקחת אותו איתי למשמרת, אבל החלטתי שאם זה היה מספיק חשוב בשבילה, אני אשאיר אותו כמו שהיא רצתה שיהיה.צעדתי במהירות הביתה, התיישבתי מול המחשב הנייד ונכנסתי לפייסבוק. אחרי התלבטות ארוכה כתבתי לה, "אני כל כך שמחה שחוסר האמונה שלי לא מעניין את היקום. אני מאמינה עכשיו. תודה אהבה שלי."אני שולחת את ההודעה ונשארת עוד קצת לבהות במסך. לוציפר מייללת ליד הדלת, בציפייה שאפתח לה אותה, ואני מתנערת ממחשבותיי ומתחילה לסגור את מסך המחשב.
 *פינג*
 אני קופאת באמצע התנועה.
 *פינג*
 *פינג*אני מושכת את המסך לאחור, ועיניי נמשכות לנקודה האדומה. שלוש הודעות חדשות.
 בהיסוס, אני לוחצת על הסמל.
 Adi Stern. עדי שלי!
 "מי זה?"
 "למה?"
 "בבקשה, די, זה כואב לי."אני לא מבינה.
 אני מסתכלת שוב על הדף. כן, זה הדף שלה, זו היא... רגע.
 זכרוני המבולבל מזהה משהו שהוא לא מכיר, ואני ממצמצת בעיניי לפני שאני מבינה מה אני רואה.
 תמונות חדשות. יש בדף שלה תמונות חדשות.
 תמונות שלה. תמונות חדשות שלה.
 והיא לא לבד. יש לצידה מישהי, ששמה עליה יד, ושתיהן צמודות ומחייכות למצלמה. 
 המישהי הזו היא לא אני. אני לא מכירה את המישהי הזו.אני מחזיקה את ראשי בשתי ידיי, כאב עצום פועם ברקותיי.
 אני תופסת את המחברת ומעלעלת בה במהירות, עד שאני מוצאת את העמוד שכתבתי בו את הסיסמה החדשה שלה.
 אני מתנתקת מהחשבון שלי ומנסה להיכנס לשלה. סיסמה לא נכונה, הוא אומר לי.
 מנסה שוב. סיסמה לא נכונה.
 מנסה את הסיסמה הקודמת. סיסמה לא נכונה.
 שוב. ושוב. ושוב.
 סיסמה לא נכונה. סיסמה לא נכונה. סיסמה לא נכונה. האם שכחת את הסיסמה?אהההההה אני שואגת. קמה במהירות ממקומי, הכסא נופל לרצפה מאחוריי.
 האם שכחתי? האם שכחתי? לא שכחתי כלום!
 אני מניפה את הכסא שלצידי ומטיחה אותו בקיר. בהינף יד מעיפה את המחשב הנייד מהשולחן אל הרצפה. תופסת את המחברת שלי ומפרקת את הדפים ממנה בחמת זעם, מפזרת אותם לכל עבר.
 צעקה ממלאת את ראשי, עד שאני מבינה שהיא לא בוקעת ממני. אני נעצרת. הצעקה מהדהדת בתוך הבית, צעקה מבוהלת, ואני לא מצליחה להבין מאיזה כיוון היא מגיעה אבל היא משתקת אותי.לפני שאני מצליחה להבין מה קורה הבזק גדול של אור מסנוור אותי ולאחריו איני זוכרת דבר.************כשאני מתעוררת אני שרועה על גבי על הרצפה.
 אני מניעה בזהירות את ראשי ימינה ושמאלה, ומגלה שאני בתוך חדר ריק. ריח של צבע טרי נישא באויר, והקירות בוהקים בלובנם אל מול השמש שנכנסת מהחלון.
 אני ממצמצת בעיניי ומזדקפת לאיטי, שעונה על מרפקיי.
 אמנם אין פה ריהוט, אבל אני מזהה את החדר הזה. זה חדר השינה שלי ושל עדי. למה הוא ריק?
 אני מתיישבת, ראשי מעט סחרחר עליי.
 נדמה לי שאני שומעת קול מהחדר הסמוך. מישהי מדברת בשקט, קרקוש של מפתחות.
 אני מתרוממת במהירות מהרצפה ויוצאת מהחדר. משהו בבית הזה מוזר. זה הבית שלי, אבל הוא ריק. המטבח ריק, משבצת בהירה משורטטת על המרצפות היכן שעמד המקרר. הארונות ריקים, התמונות נעלמו מהמסדרון, הארונית בכניסה איננה. והכל לבן, לבן ומבהיק והריח הזה של צבע שממלא את החלל.
 אני מגיעה לסלון, וגם הוא ריק לחלוטין. אני הולכת מהופנטת לאורך הקירות הלבנים. הטלויזיה, הספה, השולחן, ארונית הספרים. כולם אינם.
 לפתע אני שומעת את הדלת נפתחת, ומישהו צועד פנימה בצעדים מהירים.
 "לא, הוא עדיין לא הגיע, אבל השארתי לו את המפתח מתחת לשטיח. כמעט שכחתי את משקפי השמש שלי... אני יוצאת עכשיו, אגיע עוד חצי שעה בערך."
 עדי.
 "גם אני." היא אומרת בחיוך, ומנתקת את השיחה.
 אני עומדת המומה כשאני רואה את עדי צועדת לתוך המטבח, מאתרת את המשקפיים שלה על השיש, וצועדת בחזרה ליציאה.
 היא עוצרת לרגע מול חדר השינה, מרכינה את ראשה, עוברת באיטיות ליד הסלון, מסתכלת ישירות עליי וממשיכה החוצה.
 "עדי," אני אומרת, קולי יוצא צרוד וחורק.
 "עדי!" אני מנסה שוב, הפעם חזק יותר, ורצה אחריה החוצה.
 אני רואה אותה נכנסת למושב הנהג ברכב שחונה בחנייה הפרטית שלנו. לפני שהיא מתניעה, אני מספיקה לתפוס את מקומי במושב שלצידה. אני בוהה בה, מהופנטת. היא כל כך אמיתית.
 היא מרכיבה את משקפי השמש שלה, בוחנת את עצמה במראה, ומתחילה לנסוע.
 "עדי," אני לוחשת לה, אבל היא לא מגיבה. במקום זה היא שולחת את ידה אל הרדיו ומעבירה תחנה. שיר שקט מתחיל להתנגן והיא מגבירה אותו מעט, מזמזמת לה בשקט את המילים.
 אני שולחת את ידי לתפוס בידה, אבל מביטה באימה כשהיד שלי עוברת דרכה.
 אני מסתובבת אליה ושולחת את ידי ללטף את שיערה, אבל ידי נעלמת בתוך ראשה ואף שערה לא זזה ממקומה.
 עדי מצטמררת לרגע, מנערת את ראשה בחוסר נוחות. אני נרתעת לאחור ומביטה בה מבולבלת.
 לפתע היא מאיטה וגולשת אל שולי הכביש עד לעצירה מוחלטת.
 אני מסתכלת החוצה מהחלון ומזהה את המקום. זה הצומת שבו עשינו את התאונה.
 נקודה קטנה של כאב צורב מתחילה לתסוס לי במרכז החזה."אני יודעת שאת יכולה לשמוע אותי," היא אומרת, ואני קופצת בבהלה.
 "הייתי מגיעה לכאן הרבה כדי לדבר איתך, סלחי לי שכבר כמה זמן לא הגעתי... אני מרגישה שדוקא במקום שאיבדתי אותך יש לי פתח ישיר אלייך." היא מצמידה את שתי ידיה בתנועה של תפילה, ומרכינה את ראשה כך שמצחה נושק לגלגל ההגה.
 בעיניים עצומות היא ממשיכה לדבר אליי.
 "שנתיים וחצי עברו מאז שאיבדתי אותך, ואין יום שאני לא מתייסרת בו על אותו הלילה."
 שנתיים וחצי? אני רוצה לשאול אותה, אבל לא יוצא ממני קול. רק הכאב בחזה הולך ומתגבר.
 "אני מצטערת שנרדמתי על ההגה. אני מצטערת שהייתי כל כך חסרת אחריות. לפחות אני מנחמת את עצמי שנהרגת מבלי להרגיש דבר, מתוך שינה, כמו המלאך שאת."
 קולה נשבר ואני רואה רסיסי דמעות נוחתים על החלק התחתון של ההגה ונתלים עליו בשתי טיפות גדולות.
 אני שולחת את ידי לנגב את הטיפות, אבל ברגע שאני נוגעת בהן הן צורבות את קצות אצבעותיי, ואני מוטלת לאחור בהדף של זכרונות.
 צפירה של מכונית. מכה עמומה. קול גרירה של גומי על אספלט. 
 זכוכית מתנפצת. 
 מוט ברזל עקום חודר דרך השמשה ומנקב לי את הריאות. בדיוק במרכז החזה.
 אני מרכינה מבט באימה אל חזי, כתם שחור-אדום מתפשט לי עליו במהירות. אני רוצה לצעוק, אבל יד מרגיעה מונחת על כתפי ושלווה פתאומית אופפת אותי.
 אני מחוץ למכונית, מסתכלת פנימה, רואה את עצמי מוטלת חסרת חיים כשמוט ברזל מזדקר ממרכז גופי. רואה את עדי פוקחת עיניים מבולבלות, מחפשת אותי לצידה בידיים רועדות, טופחת על פניי, מטלטלת, צורחת באימה את שמי."אני אוהבת אותך."
 אני בחזרה באוטו עם עדי, ראשה עדיין מורכן על ההגה.
 "רציתי לחיות את כל החיים שלי איתך. במשך שנתיים דמיינתי שאת עדיין איתי בבית, ואת מכירה אותי, אני קלה להאמין. הייתי משוכנעת שמישהו מכניס לי בגדים למכונת כביסה, או מאכיל את לוציפר כשאני לא נמצאת. היה לי נוח להאמין שזו את. לפעמים הרגשתי אותך ישנה לצידי. פעם אחת אפילו חלמתי שאני עושה איתך אהבה וזה היה כל כך מוחשי שהכאב כמעט והביא אותי לרצון לסיים את חיי ולהצטרף אלייך."
 היא שותקת לרגע, וכשהיא ממשיכה, הקול שלה נשמע פתאום מחוייך. "כשהתחלתי לקבל ממך הודעות בפייסבוק, חשבתי בהתחלה שמישהו חולני משחק איתי במשחקים. פניתי לפייסבוק וביקשתי מהם להפוך את הדף שלך לדף הנצחה. לקח כמה שבועות, אבל זה קרה, ואז ידעתי שאף אחד לא יכול להתחבר ולכתוב בשמך. בכל זאת, אחרי כמה חודשים התחלתי לקבל ממך שוב הודעות. שברי מילים, לא הבנתי בדיוק מה כתוב בהן, אבל הן הכילו חוויות שלנו ומילים שרק אני ואת יכולנו לדעת."
 היא שותקת שוב, ואז מרימה את ראשה ומביטה ישירות עליי.
 "אני יודעת שזו היית את. אני יודעת שחיפשת אותי. הייתי יכולה לדבר איתך ככה לנצח, לחיות את החיים שלי בצל הזכרון שלך והאמונה שאת נמצאת לצידי כל יום גם אם אני לא רואה אותך. חשבתי שזה גם מגיע לי, העונש הזה. אחרי הכל, זו אני שבגללה את לא נמצאת."
 משהו מדגדג אותי על הלחי, וכשאני שולחת יד לסלק אותו אני מופתעת לגלות שזו דמעה.
 עדי עדיין מסתכלת עליי, אבל אני מבינה שהיא למעשה רואה דרכי ודרך החלון שמאחוריי. שם ניצב לו עמוד החשמל, מוצק ושלם כאילו לא עשה דבר מעולם.
 "בקבוצת התמיכה הכרתי את שרון. היא לא את. אף אחת לעולם לא תהיה את. אבל היא טובה אליי, וטובה לי, והיא מבינה מה זה לאבד אדם קרוב, ו... ויש לי רגשות אליה. אני עוברת לגור איתה, אני בטח שלא מסוגלת להכניס אותה לבית שבו חיית איתי את."
 היא מכחכחת בגרונה לרגע, נאבקת במילים.
 "אני מקווה שאת לא חושבת שאני אדם איום ונורא. שלא מגיע לי. אם אני מכירה אותך קצת, אני יודעת שזה לא מה שאת חושבת עליי, שלא היית מאחלת לי להישאר לבד. אני מקווה שאת סולחת לי. אני מקווה שאפגוש אותך שוב כשאסיים פה. אני מתגעגעת אלייך."
 היא מרכינה את ראשה ומכסה את פניה בידיה. גופה הרועד מסגיר את בכייה, אותו הבכי החנוק ששמעתי בלילות.
 אני נרכנת אליה ועוטפת אותה בגופי, נוגעת-לא נוגעת. אני מרגישה את בכייה נרגע ואני לוחשת באוזניה, "גם אני מתגעגעת אלייך. ואני סולחת לך."
 היא מזדקפת בבלבול, מושכת באפה, מפנה את מבטה ימינה ושמאלה במהירות.
 אבל אני כבר לא שם.
 אני צועדת יחפה בדרך לים.************מסירקין 18 יוצא בחור צעיר לעוד יום לימודים באוניברסיטה. הוא אוסף את המפתחות מהקערה, נושק לשלום לחברתו, ומזמזם לעצמו שיר שמח. רק כשהוא נכנס לאוטו הוא מגלה שיש לו פתק מוצמד אל המגב בשמשה הקדמית. לרגע הוא חושב שמישהו רוצה לקנות את האוטו שלו, והמחשבה ממלאת אותו גאווה לא מוסברת.
 אבל בפתק רק כתוב "זו חנייה פרטית, להבא הרכב ייגרר!" הוא נאנח. שוב הילדים המעצבנים האלה מקומה שנייה. זה בטוח הם. פעם בכמה חודשים הם שמים לו פתק כזה על האוטו וחושבים שזה נורא מצחיק.
 הוא מקמט את הנייר לכדור, משליך אותו לפח ונוסע.
