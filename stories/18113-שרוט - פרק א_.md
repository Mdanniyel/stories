---
id: 18113
title: "שרוט - פרק א'"
author: "הנדל"
author_id: 1549
date: "2014-06-30"
category: "אהבת גברים"
tags: ['איידס']
prev_chapter_id: 17933
next_chapter_id: 18114
original_url: "http://gogay.co.il/story.php?id=18113"
---

# שרוט - פרק א'

מכירים את החוכמה הזו של מדורי העצות שמבטיחים לך שהאהבה תגיע אליך רק אחרי שתפסיק לחפש אותה ותתעסק במשהו אחר. מובן שמי שנותן לך את העצות האלו חי בזוגיות מאושרת, מה שמרגיז עוד יותר את האומללים שישנים באלכסון וכמהים לאהבה.
מי שנורא רוצה אהבה משדר נואשות, מסבירים המומחים, ואין דבר דוחה יותר מזה. הם טוענים שרק אם תרגיע, תאהב את עצמך ותרגיש טוב עם הלבד שלך יגיע האביר על הסוס הלבן ויושיע אותך מהבדידות.
משום מה, רק אם לא תהיה מעוניין תהיה מחוזר, פרדוקס מייאש שאין לו פתרון. למרבה הצער קשה מאוד לזייף חוסר עניין, בעיקר כשאתה בודד ומיואש מהמחשבה על עוד חורף בודד.
נכון שזה מזכיר את המדיניות של הבנקים שמוכנים להלוות לך כסף רק אם אתה לא באמת צריך אותו?
זה בדיוק מה שקרה לי, פגשתי את רובי אחרי שכבר ויתרתי ולא רציתי יותר, ודווקא בגלל שהייתי אדיש הוא כמובן, כמו כל גבר מצוי, התאמץ עוד יותר וכמה שדחיתי אותו יותר ככה הוא התלהב ורצה אותי יותר.
מבחוץ לא ראו עלי כלום, למעשה מאז שהשתחררתי מהצבא, עשר שנים קודם, לא נראיתי כל כך טוב, ולמה שלא אראה טוב אחרי שהפסקתי עם מסיבות, שתייה, עישון ושאר מנהגים מגונים שמזיקים לעור הפנים.
מאז שפרשתי מעסקי האהבה והסקס הייתי חופשי ומאושר ולא רציתי לשנות את המצב. נכון, אז לא היו לי חיי מין, אז מה? הייתה לי יד ימין והיא הספיקה לי לגמרי, זה היה מחיר פעוט לשלם על לילות חסרי שינה, דפיקות לב, עצבים וחרדות.
אהבה? בשביל מה זה טוב? - כן יבוא או לא יבוא? בוגד או נאמן? באמת אוהב או עוד מניאק שרוצה לדפוק וללכת הלאה? - מי צריך את זה? אני בטח שלא.אז איך בכל זאת פגשתי אותו אם מחקתי את הכרטיס באטרף והפסקתי ללכת למסיבות, פאבים ומועדונים, ושאר זוללי זמן וכסף? נפגשנו במקרה, סתם ככה, כמו שפוגשים אנשים.
זה קרה אחרי שהמכשיר הנורא משוכלל שלנו, המה שמו הזה שמשלב פקס עם מכונת צילום התקלקל.
בהתחלה הבוס פתח אותו לבדו, חיטט בו נמרצות, רטן וקילל, לא הצליח לתקן, סגר את המכסה ואמר לי להזמין טכנאי ולא לגלות לו שפתחנו אותו - מה פתחנו? הוא פתח! - כי אז לא תהיה לנו אחריות, ואחר כך הסתלק לו לאיזו ישיבה דחופה, משאיר אותי להתמודד לבד עם הבלגאן.
התקשרתי והפקידה החביבה אמרה שבמזל דווקא היום ראובן הטכנאי בסביבה ושהוא יגיע, אבל רק אחרי ארבע, אם אני יכול לחכות לו.
"אני יכול." אמרתי, כי מה אכפת לי לעשות קצת שעות נוספות? הרי אף אחד לא מחכה לי בבית.
הטכנאי בא קצת אחרי ארבע, כולם כבר הסתלקו והיינו רק אני והוא במשרד. נכנס בחור רחב ושחום עם חיוך יפה, אמר שלום, הציג את עצמו כראובן, הוסיף שכולם קוראים לו רובי, הסתכל על המה שמו המקולקל, ומיד ראה שמישהו פתח אותו כבר ושאין לנו אחריות.
"אבל אם תיתן לי כוס קפה אני אתעלם מזה." חייך והעביר עלי מבט שהתחיל מהתסרוקת, גלש לאורך הגוף, התעכב לחלקיק שנייה מתחת לחגורה והמשיך משם לנעלים. מבט מהסוג שרק הומואים שולחים לעבר גברים אחרים.
"אין בעיות, אני אעשה לך ברצון קפה, ומצידי תרשום שבעל הבית פתח וחיטט במכונה. מה אכפת לי? היא לא של אבא שלי." אמרתי.
"הוא נגע במשהו בפנים?" שאל רובי.
"מי, הוא? הצחקת אותי, ראה שיש בפנים אבק ונבהל."
רובי חייך שוב ואמר שזה כלום, הוא מיד מטפל בזה, סתם דף שנתקע וקצת אבק. הוא יסיים עד שאני אכין את הקפה, מספיק לו נס קפה פשוט עם שני סוכרזית.
"מה עם עוגיות?" שאלתי.
"אוי." הוא נאנח והביט על בטנו, "אסור לי." אמר.
עכשיו כבר הייתי בטוח לגמרי, "אל תדבר שטויות." אמרתי, "בן אדם עובד לא יכול לחיות מאוויר."
"אני אמור לחיות מחסה ומפריכיות אורז." התלונן רובי ולגם מהקפה שהכנתי לו.
"קח עוגייה." הגשתי לו את הצלחת, "ותשכח מהדיאטה, אתה גבר לא קולבית בגדים."
"אז אתה מעדיף בחורים מלאים?" הוא שאל והביט לי ישר בעיניים.
"כן, בהחלט למרות ש..."
"אל תגיד, יש לך חבר." אמר רובי בעצב, "או חברה?" הוסיף בפקפוק.
"אם אתה לא בטוח אז למה שלא תשאל אם אני בקטע?"
"מה, אני עיוור?" התבהרו פניו, "ברור שאתה בקטע, אבל יש כאלו שמעדיפים לא לספר. אני לא מוציא אף אחד מהארון בכוח."
"יפה מצידך." אמרתי בחביבות, "אבל האמת שאין לי לא חבר ולא חברה ולא כלום. אני א-מיני."
"מה זה?" קימט רובי את מצחו בפליאה, נראה חמוד להפליא. הוא באמת היה בדיוק הטעם שלי, זאת אומרת כשעוד היה לי טעם בגברים.
"פעם הייתי הומו, אבל עכשיו אני סתם."
"מה סתם? איזה מין סתם?"
"סתם בן אדם שלא רוצה כלום."
רובי נשען לאחור, שילב ידיים עבות של פועל על השולחן שלפניו וסקר בעיון את פני, "למה?" שאל לבסוף בסקרנות, "מה הבעיה שלך?"
משכתי בכתפי, חייכתי חיוך נבוך והתחלתי למלא את המדיח בכלים מלוכלכים למרות שזו עבודתו של תורן הבוקר.
רובי נאנח, קם ואמר שחבל ושהוא דווקא היה שמח להכיר אותי טוב יותר, אבל הוא מוכרח לרוץ חזרה למשרד כדי לחתום ולהחזיר את הכלים.
"כן, גם אני רוצה ללכת כבר הביתה."
"הערב אני הולך להופעה של חבר שלי בפאב אחד, ואם אתה רוצה גם לבוא אז..."
"לא אוהב פאבים. אני לא שותה ושונא שמעשנים סביבי."
"מצוין." קרן אלי רובי, "זה ערב ללא עישון ואני מבטיח לך שאף אחד לא ידחף לך שתייה בכוח. אפשר להזמין תה, או קפה, ואפילו קקאו. החבר שלי מופיע שם עם הלהקה שלו והם ממש טובים."
"תודה רבה, צעקות וצרחות יש לי מספיק מהשכנים ובעבודה, לא צריך לצאת במיוחד מהבית בשביל זה." המשכתי להיות קשה להשגה.
"זהו, שהוא לא צועק ולא צורח. הם מנגנים מוזיקה אירית מאוד שקטה והוא שר ממש יפה ובלי מיקרופון, הוא מנסה לחנך את הקהל לשנות את הרגלי ההאזנה שלו."
"וואלה?" אמרתי בפליאה, "זמר שלא צורח? דבר כזה עוד לא ראיתי."
"הוא בן אדם מאוד מיוחד." הסכים איתי רובי, "ולצערי סטרייט." הוסיף בחיוך, ונתן לי הזמנה להופעה של נבו שאולי ולהקתו שכללה כניסה חינם ומשקה ראשון בחצי מחיר.הייתי בטוח שלא אלך, מה פתאום שאלך להופעה ועוד באמצע השבוע? נכון שיום חמישי היום, וטכנית זה כבר סוף השבוע, אבל ביום שישי אני מנקה ומסדר את הבית ועושה כביסה, לא מתאים לי לצאת ביום חמישי, וממתי אני הולך לפאבים גם אם הם בלי עישון ויש בהם תה וקקאו וזמר נטול מיקרופון?
להכיר אותי עלק... עוד הומו שמחפש זיון, בטח באטרף צוחקים עליו כי הוא לא איזה דוגמן שדוף ומיופיף אלא גבר שחום ושעיר ומלא, אחד מהבחורים המוצקים האלו שכתפיהם מותחות את בד החולצה ויש להם קצת כרס וגוף עבה וחזק, וידיים מחוספסות של בן אדם עובד ו... לעזאזל! אז פעם בשנה אני לא אירדם מול הטלוויזיה וחוץ מזה אני ממש אוהב מוזיקה אירית וכבר שנים לא ראיתי הופעה חיה שלא פוצצה לי את האוזניים וגרמה לי כאב ראש.
ננסה, מה יכול להיות? הם בטח יהיו נורא גרועים ויזייפו, או יצרחו, ועל מה נתערב שיהיו כמה מניאקים שכן ידליקו סיגריות, ושיכורים יקיאו בשירותים או ינסו לזיין שם, או גם וגם...
זה סתם טיפשי, חבל על הזמן, אבל בטלוויזיה אין שום דבר מעניין והשכנים מלמטה שוב התחילו לצרוח זה על זה, והשכן ממול שם לאות מחאה מוזיקה רעשנית, והכלב שלו נובח כמו משוגע, והזקן משמאל דופק על התקרה עם מטאטא... אפילו בפאב לא יכול להיות יותר גרוע, הכי הרבה אני אעשה טיול בחוץ, מה יכול להיות? אמרתי לעצמי, והלכתי.
הגעתי כמה דקות לפני התחלת ההופעה. הלהקה ישבה על במה קטנה וכיוונה כלים, ולהפתעתי היו בה גם שתי נשים - כנרית ומתופפת. גם הקהל היה מעורב ולא ממש צעיר. כולם נראו סולידיים ותרבותיים, איש לא עישן ורובם שתו תה, או בירה.
זו ממש שמורת טבע חשבתי בפליאה, מביט סביבי, מגלה את רובי שישב לבד ליד שולחן עגול קטן ונופף לי בשמחה. התיישבתי לידו, נבוך קצת, והזמנתי קקאו שבא עם קצפת והיה ממש טעים.
ההופעה הייתה נהדרת, נהניתי מאוד ומצאתי את עצמי מוחא כפיים במרץ, מחייך באושר ושמח בכנות כשהם שבו לתת עוד הדרן.
אחר כך היה הקטע המביך של הפרידה מחוץ לפאב כשרובי הציע לי טרמפ באופנוע שלו ואני סירבתי.
הוא אמר, "בבקשה תסכים." ונגע בעדינות בזרועי, גורם לי למעין זעזוע שהרגיש כמו מכת חשמל והפחיד אותי כל כך עד שדחפתי אותו ונמלטתי משם במהירות.
כשהגעתי מתנשם לדירתי הוא המתין לי בכניסה אוחז את קסדתו בידו.
"מה אתה עושה פה? איך אתה יודע איפה אני גר?" התנפלתי עליו.
"היה כתוב בלוח מצבת כוח האדם שלכם." הסביר רובי, נבוך וקצת מבוהל. "רק רציתי להיות בטוח שאתה בסדר היית כל כך..."
"כל כך מה?!" נבחתי.
"לא יודע. סליחה שאני מציק. הייתה לי הרגשה שאתה... שמשהו לא בסדר איתך, לא יודע למה, לא חשוב, לילה טוב."
"אל תהיה חמור. למה שאני לא אהיה בסדר?"
"לא יודע. אתה... התנהגת בצורה מוזרה."
"אני בן אדם מוזר. לילה טוב."
"יפתח." הושיט רובי את ידו ונגע בכתפי, ושוב עבר בי זעזוע, פחות עז מהקודם, אולי כי הוא לא נגע בעורי החשוף, אבל בהחלט זעזוע. "אתה רועד." הוא אמר, "מה קרה?"
"כלום, ככה זה אצלנו, הא-מיניים, אנחנו רועדים כשמישהו נוגע בנו."
"וואלה? בחיים לא שמעתי על דבר כזה." הניח רובי יד על לחיי, מחליק עליה בעדינות בקצות אצבעותיו שהיו מחוספסות וחמימות. במשך רגע אחד ארוך עמדנו, מביטים אחד בעיני השני, ואז התחלתי לבכות. הדמעות טשטשו את מראה פניו העגולות ונעימות הסבר ואת הבעת הפליאה הרכה בעיניו.
"אני צריך ללכת." ברחתי ממנו, כושל במעלה המדרגות הגעתי כל עוד רוחי בי לדלת דירתי והתחלתי לפשפש בכיסי אחרי המפתח ואז כבה האור ולא הצלחתי בשום פנים ואופן למצוא את חור המנעול.
"תרשה לי." צץ רובי מאחורי, לקח ממני את המפתח ולחץ על הכפתור להדלקת האור שכרגיל לא עבד - אצלנו אפשר להדליק את האור רק מלמטה וגם זה לא תמיד.
"הכפתור הזה לא עובד." אמרתי. "צריך להסתדר בחושך."
"אני מבין." אמר רובי, "יהיה בסדר." הרגיע אותי, פתח את הדלת ונכנס איתי פנימה.
הדירה הייתה חשוכה, הוא עמד לידי שקט מאוד, ידו על כתפי, מניח לי להסתגל לאט לחשיכה.
אחרי כמה שניות התעשתי, הדלקתי את האור והלכתי לשטוף את פני. נראיתי מפחיד - לבן כסיד, עיני אדומות, שני כתמים ורודים לוהטים על לחיי - אולי יש לי חום? רק זה היה חסר לי.
רובי דפק על הדלת, "יפתח, אתה בסדר?" שאל בדאגה.
"כן, הכול בסדר. אני מאה אחוז. אתה יכול ללכת."
במקום ללכת הוא נכנס פנימה. "אתה לא נראה כל כך בסדר, מה קרה?"
"אין לי מושג. אולי אני חולה או משהו. שטויות, אני אקח אקמול ואלך למיטה."
"יפתח, אפשר לשאול אותך משהו?"
"אם אתה חייב." נאנחתי.
"אני לא חייב, אני רוצה. תגיד, מתי היית בפעם האחרונה במיטה עם מישהו?"
"זה לא עניינך, לך מכאן כבר."
הוא נשך את שפתו התחתונה המלאה, מביט בי בהבעה מהורהרת. "אני ממש לא רוצה להציק," חזר ואמר, "אבל לדעתי עדיף שאני אשמור עליך הלילה."
"אני לא צריך שישמרו עלי, בגיל שלושים ושתיים אני כבר מסוגל לעבור לילה לבד."
"כמה שנים אתה עובר את הלילות שלך לבד יפתח?"
"לא משנה. עזוב אותי."
"יש לך אולי מישהו, איזה חבר, חברה, מישהו שיהיה אתך?"
"אין לי אף אחד, אני לא צריך אף אחד."
"כל אחד צריך מישהו." מחה רובי.
"אני לא."
"כל אחד זה כולל גם אותך."
"מה, יש חוק חדש שאסור לבן אדם לרצות להיות לבד? לך כבר."
"יפתח אתה... אני רוצה לעזור, באמת."
"אני לא צריך עזרה."
"אני לא חושב ככה, רעדת כולך כשנגעתי בך, אחר כך בכית וברחת, אתה מדאיג אותי."
"שטויות, אני פשוט לא מרגיש טוב. זה הכול."
"ולכן כדאי שאני אשאר אתך."
"מה תישאר? איפה תישאר? תישן על הכורסא?"
"מה רע במיטה שלך? היא גדולה מספיק לשניים."
"בשום פנים ואופן לא, אני ישן לבד."
הוא נאנח. "בסדר, תיכנס למיטה, אני אשב לידך עד שתירדם."
היה פשוט יותר להסכים איתו מאשר להתווכח. התחבאתי מאחורי דלת הארון כדי להתפשט וללבוש מכנסי פיז'מה, צחצחתי מהר שיניים והתכרבלתי בשמיכה.
רובי חלץ את נעליו והתיישב לצידי, גבו נשען על ראש המיטה. "בוא נראה חדשות." הציע.
הבטנו במגוון אסונות שקרו על פני הגלובוס, ונדמה לי שעוד הספקתי לשמוע את התחזית, אבל אולי רק חלמתי את זה.
התעוררתי לפנות בוקר, חש גוף גדול וחם נושם לידי ובבת אחת חזרו כל מאורעות הערב הקודם וזינקו למוחי. מיד הבנתי שהוא לא הלך הביתה כמו שהבטיח, כנראה שנשאר לשבת לידי עד שנרדם.
"רובי." נגעתי בכתפו, והזדעזעתי כשנוכחתי שהוא ערום.
הוא גנח ומלמל משהו, הסתובב, אסף אותי בזרועותיו הצמיד אותי אליו והניח רגל חמימה על ירכי לפני ששוב שקע בשינה עמוקה.
חמש שנים לא ישנתי עם מישהו. מאז שעידו הלך אף אחד לא נגע בי ואני לא נגעתי באיש. חמש שנים של בדידות והתנזרות ופתאום אני חבוק בזרועות חזקות, צמוד לגוף זר, שעיר ושרירי. נשימתו נושבת על עורי, לחי זיפית מתחככת בכתפי. שכבתי דומם, שוקל מה לעשות, איך להעיר אותו ולהיפטר ממנו בצורה המהירה והטובה ביותר, ובעודי חושב נרדמתי שוב.
