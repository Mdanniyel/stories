---
id: 17905
title: "ככה יעשה להומופוב"
author: "הקוסם"
author_id: 1854
date: "2014-05-05"
category: "משהו שונה"
tags: ['המומלצים']
prev_chapter_id: None
next_chapter_id: None
original_url: "http://gogay.co.il/story.php?id=17905"
---

# ככה יעשה להומופוב

"טוס, טוס לי מהעיניים לפני שאני מוריד לך כאפה לפנים, יא מתחנגל!" צעקתי תוך כדי הליכה נמרצת לכיוון הספסל השחור. הדבר האחרון שהיה חסר לי זה המתרומם הזה במרכז שדה הראייה שלי. לא רק שאולגה סיננה אותי כל הסופ"ש והמצב רוח שלי בקאנטים, עכשיו אני צריך גם להיזכר בנושך כריות הזה שעד לא מזמן היה חבר שלי?אריאל סובב את ראשו והישיר אלי מבט, לא נראה שהוא נרתע מהתקדמותי המאיימת לעברו. "בוקר מלבב גם לך, דדי, זה לא הספסל של אבא שלך, יש פה מספיק מקום. אתה אפילו יכול," שפתיו התעקלו לחיוך קטנטן שלא הגיע לעיניים, "לתפוס מספיק מרחק כדי שחס וחלילה לא תידבק ב..אה!" הסנוקרת השמאלית שלי התבייתה כמו כיפת ברזל על לחיו הימנית והטיחה אותו ברצפה בקול חבטה מרנין שעשה לי את הבוקר. סוף סוף קצת נחת, אפשר להתרווח על הספסל הקבוע שלי, שאין בו כמובן מקום לסוטים, להירגע ולחכות לחבר'ה.
אריאל בינתיים הצליח בקושי רב לאסוף את עצמו ולדדות מהמקום עם לחיו בידו, לא לפני שנתן בי איזה מין מבט רגשי ארוך כזה, ככה זה כנראה אצלם. "עוף כבר לפני שתחטוף גם בעיטה בתחת!" נהמתי על הסיסי. איזה גמדה שטוחה שעברה בפרוזדור נעצרה לרגע ותקעה בי עיני פרה, אז נבחתי לכיוון הכללי שלה, "על מה את מסתכלת, יא פוסטמה? לכי תרדי לחבר שלך, או שאולי את כמוהם?"
התחפפה. איכס, ולחשוב שהסוטה הזה ישב פה קודם, אם היה לי כוח הייתי מנקה את הספסל, מי יודע איזה חיידקים ווירוסים הוא השאיר פה? באסה. בינתיים החבר'ה הגיעו והתפוצצו מצחוק כשסיפרתי להם איך טיהרתי את המקום מנוכחותם של המזיקים, מישהו הציע להביא ליתר בטחון K300 בתיק להבא. אחרי שהרצנו כמה דאחקות ושחזרנו סיפורי מעשיות על מעללינו במועדונים בסופ"ש, נכנסנו פנימה כי עוד כמה דקות מתחילים.בדיוק כשעברתי את מפתן הדלת של כיתה יב3 ראיתי את יונתן, הבחור החדש, רוכן מעל השולחן של אריאל ומדבר אתו בקול נמוך, אבל לא מספיק נמוך. "שוב דדי נטפל אליך?" ואריאל השיב, "אני לא מלשן, אני מטפל בבעיות שלי בעצמי, לך תתעסק אתה בעניינים שלך".
"ראינו איך אתה מטפל בבעיות שלך, כבר חודשיים שאתה נותן לחתכת חרא ההומופוב הזה להפוך אותך לסמרטוט, זה חייב להיפסק מיד." אמר יונתן בנחרצות והפנה אלי מבט צדדי כשעברתי לידם בדרך לשולחן שלי.
"אר יו טוקינג טו מי?" עצרתי והסתכלתי על יונתן בפרצוף הכי מפחיד שלי. האמת שהיונתן הזה מעורר בי קצת אי נוחות, כל פעם שאני מסתכל בעיניים הכחולות שלו אני מרגיש איזו מין צמרמורת קלה, אז אני משתדל בדרך כלל לתפוס ממנו מרחק ולא מת להתעמת אתו. אבל אין ברירה, הוא דיבר עלי ואם אתה לא עומד על שלך אז עומדים עליך לכלותך, כמו שבדיוק למדנו בהגדה של פסח.
יונתן הזדקף למלוא קומתו, "דיברתי עליך ולא אליך." הסיט קווצת שיער בלונדיני מעיניו והסתכל עלי מלמעלה, ותחת מבטו שוב הרגשתי מין חוסר נעימות כזאת, "אבל אם כבר דחפת את האף שלך אז זאת הזדמנות מצוינת לשים לזה סוף. אם עוד פעם אחת אני אשמע שנגעת בשערה משערות ראשו של אריאל, או שאפילו זרקת את ההערה ההומופובית הקטנה ביותר, אתה תשלם על זה מאוד ביוקר, מאוד ביוקר. ותאמין לי, אתה לא רוצה לנסות אותי." באומרו זאת הרגשתי כאילו המבט שלו ננעץ בי בחוזקה רבה מהרגיל, ותחושת הצמרמורת התגברה.
"יונתן, עזוב, אמרתי לך שאני מסתדר לבד." התערב אריאל מהכיסא שלו, אבל טון הדיבור שלו לא נשמע משכנע. פתאום השתררה שתיקה בחדר, יונתן המשיך לנעוץ בי את המבט, והרגשתי שהכל תלוי במה שאגיד עכשיו. מצד אחד, אני מאוד לא רוצה להתעסק עם היונתן הזה, מצד שני אני לא יכול לתת לו לרדת עלי ככה מול כולם, ועוד בשביל המתרומם? מה יגידו עלי? חיפשתי איזה מוצא של כבוד. "בחיאת, אני ארד מהמתחנגל בינתיים, לא יודע מה יש לך אתו, אולי אתם..." אמרתי בעוקצנות ובקול כדי שכולם ישמעו והסתובבתי לכיוון המקום שלי, תיכף השיעור מתחיל וכולם ישכחו מהסצנה ההזויה הזאת.
מאחורי נשמע קולו הרם והצלול של יונתן, "לא מספיק, אפילו לא קרוב. הזהרתי אותך שלא להוציא מהפה שלך הערות הומופוביות, ועכשיו." הוא השתהה לשבריר שנייה, "אתה תשלם את המחיר."
***
עד כאן, אני חייב לטפל בחרא השוויצר הזה שמסתלבט עלי. אני מסתובב בתנופה ונותן למומנט של הגוף שלי להתכנס מאחורי האגרוף הימני שלי שמתעופף לעבר פרצופו הזחוח של יונתן, עינינו נפגשות ו"קנאק", הברכיים שלי קורסות לרצפה בבת אחת כמו מגדל קלפים. המבט שלי קבור באוקיינוסים הכחולים של עיניו ואני מרגיש שאני טובע, לא יכול לזוז, לא יכול לנשום, לא יכול להסיט את המבט. הצמרמורת חוזרת בעוצמה שלא הכרתי, השרירים שלי נוקשים כמו אבן, אני כמו פסל, כמו מצבה חיה. ואז הוא ממצמץ, ובאותה מהירות כמו שזה התחיל, זה גם נגמר.
אני ממהר להשפיל את מבטי, ויונתן מגחך, "אתה מרגיש טוב?" מה שהרגיש לי כמו נצח ארך במציאות חצי שנייה, ולכולם זה נראה שפשוט מעדתי. יש צחוקים מסביב. בלי להסתכל לו בעיניים, בלי להגיד כלום, אני קם והולך למקום שלי, משתדל שלא לרעוד, משתדל שלא לרוץ. המוח שלי מתפוצץ משאלות מפחידות, מה קרה פה? למה בדיוק הוא התכוון ב"אתה תשלם את המחיר?" ומה זאת ההרגשה המבהילה הזאת שהוא גרם לי? היום ממשיך ואני כולי בחרדות, לא מצליח להשתחרר מההלם ומההרגשה שמשהו רע עומד לקרות או כבר קרה. אני מנסה לכתוב ולא מצליח לשמור על יד יציבה, אז כדי להירגע אני עוזב הכל וקופץ לקנות משהו לשתות ולחשוב בשקט.
אחרי שהצלחתי לתפוס את עצמי בידיים, קצת, אני חוזר, ואני מבין שאני חייב לדבר עם יונתן. אז בפעם הבאה שאני רואה אותו בפרוזדור אני ניגש אליו, זה לא נעים אבל אין ברירה. "תראה, יונתן," אני מתאמץ לחמוק ממבטו, "אני מצטער על מה שאמרתי קודם."
"ו..." הוא שואל.
"אני... אני... אני מבטיח לא לגעת יותר באריאל, לא להגיד לו כלום, לא להגיד לך כלום." "אתה יכול להסתכל עלי כשאתה מדבר איתי?"
"אני מעדיף שלא, אם לא אכפת לך."
"אל תדאג, אני לא אעשה לך כלום, מה שהייתי צריך לעשות כבר עשיתי." הוא אומר בשקט, ורעד קל עובר בי.
במאמץ אני מרים אליו את העיניים ושואל בקול צרוד, "מה, מה עשית?"
הוא מסתכל עלי ולא עונה. בסוף הוא אומר בנוקשות, "אתה כבר תגלה לבד." וחוזר פנימה. אני מרגיש שתחושת המועקה שלי רק התגברה עכשיו. כשאני חוזר למקום אני רואה את אריאל מסתכל בי במבט מוזר. הכל באשמת המתרומם הזה, אם הוא לא היה חושף את פרצופו האמיתי הכל היה בסדר. אבל עכשיו שום דבר לא בסדר, אני מרגיש את זה בעצמות שלי, למרות שאני לא יודע מה זה זה בדיוק.
אני חוזר הביתה דרך המסלול הצדדי ולא מצליח להוציא מהראש את כל מה שקרה. אולגה ממשיכה לסנן אותי, השרמוטה. הפחד אוכל אותי מבפנים, אני חייב לעשות משהו. אז אני יוצא לרחוב ומתחיל ללכת, אחרי כמה דקות אני מוצא את עצמי בפתח ביתו של אריאל. דופק בדלת, אימא שלו פותחת. ברגע שהיא רואה אותי הפנים שלה מתעקמות והיא צורחת, "איך אתה מעז להראות את הפרצוף שלך פה? אתה שתקעת סכין בגב של החבר הכי טוב שלך, ואז סובבת אותה?" וטורקת לי את הדלת בפרצוף.
אני אובד עצות, ואז אני נזכר, איך יכולתי לשכוח? אני יוצא החוצה ופונה לחלקו האחורי של הבניין, ומתחיל להשליך אבני חצץ קטנות על החלון של אריאל בקומה השנייה. אחרי האבן השלישית, החלון נפתח בחריקה ופלג גופו העליון מציץ החוצה. "מה אתה רוצה?" הוא צועק. "אריאל, אני חייב לדבר אתך דחוף."
"אין סיכוי."
"בבקשה?" אני עושה את העיניים הכי מסכנות שאני יכול.
בסוף הוא נכנע, "חכה שנייה, אני אשים על עצמי חולצה." ורגע אחר כך הוא תופס באדן החלון, וגופו האתלטי משתלשל למטה בקלילות ונוחת על הרגליים בגמישות. תמיד היה לו ניתור מצוין, למניאק.
הוא משלב ידיים, מסתכל עלי מלמעלה, ואומר, "יש לך שתי דקות." בקול שלא כדאי להתווכח אתו.
"אחי, חשבתי על כל מה שקרה היום. בעצם, על כל מה שקרה בזמן האחרון." אני מתחיל, מסתכל על האדמה. הוא לא אומר כלום, נותן לי להתאמץ לבחור את המלים. בקושי אני מרים אליו את הראש ואומר, "אני לא אשקר לך, אני משקשק מפחד."
"על מה אתה מדבר?"
"על יונתן."
"אתה לא צריך להיכנס לסרטים מהשטויות שלו, גם אני חשבתי לרגע שהוא הולך לדחוף את האף שלו, אבל ראית שבסוף הוא לא עשה כלום."
"אתה לא מבין," אני אומר, "הוא עשה לי משהו. אני לא יודע מה, אבל אני לא מסוגל להתרכז, אני לא מסוגל לחשוב על כלום חוץ מזה."
"באמת?" הוא מחייך טיפונת, "אז כנראה שמגיע לך. קיצקץ, אני לא מבין איך אני קשור לזה, זה בינך לבינו."
"אז זהו שלא, אתה יודע שלא, זה הכל בגללך." אני נותן בו מבט מאשים אבל תופס את עצמי מיד, הדבר האחרון שאני צריך זה להרגיז את המתחנגל הזה, אלה יש להם נפש סופר רגישה. "אני חייב שתעזור לי, אני צריך שתלך אל יונתן ותבקש ממנו לבטל את מה שהוא עשה."
"אתה מסתלבט עלי." הוא אומר ופתאום אני שם לב לסימנים על הלחי שלו. אני לוקח נשימה עמוקה ומסתכל לו בעיניים. אני יכול לעשות את זה, כל מה שצריך זה קצת כושר שכנוע, יש לי את זה.
"אני מבטיח." אני מתחיל, "לא, אני נשבע לך בספר תורה, שאני אשתנה, שהכל ישתנה. מהיום, מעכשיו, אתה לא תשמע ממני ציוץ, הכל יחזור להיות מה שהיה פעם, לפני שאתה יודע מה. אני שוב יהיה החבר הכי טוב שלך, אף אחד לא יגיד לך מילה או שאני יפוצץ אותו, שנינו נקרע לו את התחת. ונראה מישהו מהחבר'ה זורק משהו או מתעלק עליך. לא אכפת לי עם מי אתה מתעסק, זה לא בראש שלי, ואם יש לי בעיה עם זה אז זאת בעיה שלי, לא קשור אליך, אני נשבע. רק," אני מסיים את רצף הדיבור המהיר ותופס שלוק של אוויר, "תגיד לו שיבטל את זה, מה שזה לא יהיה. אתה חייב, או שבחיאת ראבאק אני לא יודע מה אני יעשה." הוא שותק רגע ואז, "אתה לא יכול להפיל עלי דבר כזה ולצפות לתשובה בשלוף. אני יחשוב על זה, דבר איתי בבוקר."
כל הלילה אני לא מצליח להירדם, במתח וחרדות, מה יקרה מחר, מה אם המתרומם יסרב לבקש ממנו לבטל את זה? אני מזנק מהמיטה בבוקר ומגיע אליו הביתה בריצה, הפעם אימא שלו מכניסה אותי פנימה בפרצוף חמוץ. תיכף הוא שם, בחולצת הספורט התיכונית החתוכה שלו, אני כבר לא זוכר מתי ראיתי אותו אתה, אולי זה סימן טוב. "בוא." הוא אומר, ואנחנו הולכים. רוב הדרך הוא שותק, עד שבסוף אני לא יכול יותר, "אז מה החלטת?"
הוא מסתכל אלי הצידה תוך כדי הליכה, "אתה חתיכת חרא הומופוב." הוא אומר לא כמו קללה אלא כאילו שזאת עובדה, והלב שלי נופל לתחתונים. "אני, בניגוד אליך," פיו מתעוות להבעה לא ברורה, "לא מתהפך על חברים שלי כל כך מהר." וההבעה הלא ברורה מתגבשת לחיוך חם שלא ראיתי כבר הרבה זמן.
***
גוש השיער הבלונדיני של יונתן נראה מרחוק על השביל אל הפרצה ה"סודית". אני זורק מבט לאריאל והוא מחייך אלי ואומר, "יאללה בוא נשיג אותו לפני שהוא בפנים." ומוסיף, "אתה עדיין בכושר? האחרון שמגיע נושך כריות." עוד לפני שהוא מסיים אני דופק ספרינט של החיים. באמצע הדרך הרגליים הארוכות שלו משיגות אותי בקלות, החולצה שלו מתנופפת ומתרוממת ברוח ואני נאלץ להתנשף בעורפו המיוזע כשאנחנו מגיעים אל יונתן בלי אוויר. אריאל המתנשם מסתובב אלי בחיוך של מנצחים וקורץ, לפני שהוא פונה ליונתן. "היי יונתן." הוא אומר ויונתן נעצר ונפנה אלינו, "יש לנו דיבור אתך."
יונתן מסתכל עליו, ומסתכל עלי, שותק לרגע, ואז הכתפיים שלו נשמטות. "סורי," הוא אומר, "אז אתם שוב מסתובבים ביחד כמו ממזמן? סבבה. אבל מה אני יגיד, אני לא יודע איך לבטל את מה שעשיתי." הוא נותן בי מבט מתנצל, "העסק הזה חדש לי, קורה שאני נסחף לתוך הטריפ ועושה שטויות בלי לחשוב. מצטער."
"אתה מסתלבט עלינו?" שואל אריאל בחוסר אמון, "אתה כאילו אומר שזאת לא דאחקה שעלתה לדדי לראש?"
"בשיא הרצינות." אומר יונתן בפסקנות.
"אז לפחות," אני אומר בקול רועד, "לפחות, תגיד לי מה זה. מה בחיאת דינאק עשית לי?" אני מסיים בקול רם.
"זה אוטוטו מתחיל." הוא אומר, "בעצם, יכול להיות שכבר הרגשת את זה בלי להבין." ואז הוא שואל, "כשדיברת קודם עם אריאל, הוא ביקש ממך משהו או הציע לך לעשות משהו?" "אהמ... יכול להיות, כן."
"ועשית את זה?"
"הוא אמר לי לבוא אליו בבוקר, ועכשיו הוא הביא רעיון שנרוץ אליך." אני מגרד בראש, "אבל אני לא מבין מה קשור."
"קשור, קשור, הוא אמר לך לעשות משהו, ואתה עשית."
"אז?"
"אז לא הייתה לך ברירה." אני מקמט את המצח ואריאל מכווץ את הגבות. "עזבו", אומר יונתן, "הכי פשוט זה להדגים." הוא מסתכל ימינה ושמאלה לוודא שאף אחד לא רואה, ואומר "אריאל, תבקש מדדי לעשות משהו שהוא בחיים לא היה עושה."
"מה אתה, דפוק?"
"אחי, עלי." אריאל אומר, "מה שתגיד." ומושך בכתפיו, הוא חושב לרגע וחיוך מסתורי עולה על שפתיו, "דדי, תביא חיבוק." פתאום אני מרגיש הקלה גדולה ומתפקע מצחוק, יונתן בסך הכל הסתלבט עלינו מהרגע הראשון, איך הייתי כזה אהבל? איך נתתי לחבר של המתרומם הזה לסובב אותי? גם תמורת מיליון דולר אני לא יגע בסוטה הזה עם מקל וטמבל מי שלא מבין את זה.
ואז אני רואה שהפה של אריאל פעור לגמרי בזמן שהרגליים שלי לוקחות אותי אליו, הידיים שלי מתרוממות וננעלות כמו צבת סביב גבו, והגוף שלי נלחץ אל שלו בכוח, אני בקושי יכול לנשום את הדאודורנט החזק שלו. אני בהלם טוטאלי, וזה המזל הגדול, אחרת לא הייתי יכול להסתיר את תחושת הגועל שמציפה אותי. אחרי כמה שניות של חיבוק אריאל מסמיק ואומר "אני לא מתלונן, אבל לא הגזמנו?" ופונה אל יונתן, "למה הוא לא מפסיק?" גם אני מתחיל להתאושש מההלם וברור לי שאם זה לא ייגמר תוך שנייה אני יתפוצץ על המתחנגל, אם לא עם הידיים אז אני יוריד לו את האוזן.
יונתן מרים גבה, "אמרת לו להפסיק?" המבט של אריאל נהיה שובב לרגע, אבל אז הוא מתעשת ואומר לי, "שחרר." והגוף שלי מגיב מיד כמו בובה על חוט, הידיים שלי נופלות והרגליים שלי בורחות כמה צעדים אחורה.
אני מתכופף ומתנשף עם הידיים על הברכיים ופרצוף אדום מהשפלה, בזמן שאריאל בוהה ביונתן כתרנגול בבני אדם. "אבל," הוא מגמגם במבוכה, "אתה כאילו באמת, באמת... באמת?"
יונתן צוחק, "כן, אני באמת באמת. אבל איך שאמרתי, אני לא יודע איך לבטל את זה בינתיים." ואחרי שהוא רואה את הדאגה בעיניים של אריאל הוא מוסיף, "אבל אני אחשוב על זה, בסוף אני אמצא משהו."
"תכלס זה לא מתאים כל כך," אומר אריאל, "אמרתי לך שאני מסתדר לבד, אבל בכל מקרה ראית עכשיו שאני ודדי בסדר, הוא הבטיח לקבל אותי כמו שאני, אז לא צריך את השטויות שלך. גם אם זה עובד, אלף רובוטים לא יחליפו חבר אמיתי אחד." ואני ממהר להנהן בראשי כמו נחום תקום, איזה מזל שהספקתי לדבר עם המתרומם לפני שהבנו מה קרה, אחרת אני לא רוצה לחשוב כמה עמוק בחרא הייתי עכשיו, אני כמעט רועד מהקלה.
ואז יונתן אומר, "אתה בטוח?"
"מה ז'תומרת בטוח?"
"אתה בטוח שהוא מקבל אותך כמו שאתה? אתה בטוח שהוא לא סתם מכר לך תותים כדי שתבוא איתו לדבר איתי?"
אריאל עוטה מבט מהורהר בזמן שאני מרים את הקול, "בכבוד שלי, אני אמרתי שאני לא יתהפך עליך." ואני מוסיף בקול חלש, "שוב."
"הוא נתן לי את המילה שלו, ואני מאמין לו, לפחות צריך לתת לבן אדם צ'אנס, לא? מה כבר יש לי להפסיד?", אומר אריאל אחרי רגע מותח של מחשבה. איזה מזל שיש לי כזה כושר שכנוע ושהוא תמיד היה כזה מושפע, בטח גם זאת תכונה שלהם. אני אומר מהר, "יאללה, אנחנו מאחרים, נדבר אחרי זה." ומתחיל ללכת כדי לגמור כבר את כל החפירות האלה, ואחרי שנייה אני שומע שאריאל בא אחרי. זה היה ככה קרוב, הנשימה שלי מתחילה להירגע, כמעט עלו עלי אבל יצאתי מזה.
"שנייה, חכו רגע. יש לי רעיון," קורא לנו יונתן מאחור, "איך לוודא שדדי באמת התכוון למה שהוא אמר." צמרמורת מתגנבת לעורפי.
***
"יש לי בבית מכשיר מיוחד ש... שמוציא מאנשים את האמת." ממשיך יונתן, "זה שתי דקות מפה. זזנו?"
אריאל אומר, "אני לא יודע."
ואני אומר בחשש, "בחיאת, מה כל כך דחוף פתאום? אנחנו מאחרים." ואז יונתן אומר, "אריאל, אתה שם לב שדדי נורא ממהר פתאום? הוא תמיד רץ ככה לבצפר כדי לא לאחר אפילו דקה?" אני מרגיש איך הצבע אוזל לי מהפנים, רק שאריאל לא יסתכל עלי עכשיו. אריאל מסובב את ראשו באטיות לעברי, אישוניו מתכווצים, הוא חושב לרגע ואומר, "אתם יודעים מה, זה רק שתי דקות. כאילו, למה שלא נסגור ת'פינה הזאת?"
אני סוגר את אצבעותיי לאגרוף, "אריאל לא, זה לא שייך, ראבאק, אל תקשיב לשטויות שהוא דופק לך לראש." אבל לא מצליח למנוע מהקול שלי להישמע מתוח וקפיצי.
"היינו פה." אומר יונתן ומסתובב לצד השני של השביל, ואז אני רואה לזוועתי שגם אריאל מתחיל ללכת איתו. אין מוצא. אני מרגיש תחושת מחנק בגרון, הברכיים שלי נחלשות ואני נופל אל הקרקע באנקה. אריאל מסתובב וההבעה שלו מתקשה, הוא שואל בקול מרוחק, "מה אתה אומר יונתן, שאני יביא אותו בכוח?" יונתן שותק רגע, ואז אומר, "בעצם, סתכל עליו. אתה באמת חושב שעדיין חייבים לבוא אלי?" אני משחרר יבבה וכובש את פני בידי. ואז המתחנגל הדפוק אומר בקול חלול, "לא, אתה צודק, כבר אין למה." ויונתן אומר, "ת'מבין מה זה אומר?"
ואריאל עונה, "כן, זה אומר," קולו נשבר, "שאפילו לחצי שנייה הוא לא התכוון לאף מילה."
"לא!" אני מצליח לעצור לרגע את התקף החרדה שלי ומרים את הראש, "לא! אני הבטחתי לא להתלבש עליך יותר, והייתי אמיתי איתך, אני עדיין. אבל..." אני מהסס, מבליע אנחה, אבל אין עוד טעם בהעמדת הפנים, "לא באמת התכוונתי לחזור להיות חבר שלך, זה היה רק כדי שתעזור לי לשכנע את יונתן. אחרי שהוא היה מבטל את זה אתה היית נהיה אוויר בשבילי, לא בטוב ולא ברע." אני מפחד להסתכל לו בעיניים. "זאתי האמת, תעשה אתה מה שתרצה."
"תסתכל לי בעיניים." הוא אומר, ואני מסתכל בעל כורחי. העיניים שלו מצועפות, נבגדות, רוויות כאב. אני פותח את פי ומתחיל להגיד "אריאל, אני..."
"תחסוך ממני את הסיפורים שלך. סתום ת'פה!" הפה שלי נאטם, אני לא יכול להוציא יותר הגה, רק לנשום דרך האף. העיניים שלי נפערות בפחד ואני מכופף את הברכיים כדי לקפוץ עליו לפני ש...
"שב בשקט." אני צונח לקרקע, הרגליים שלי מסרבות לקום. אני רואה בבעתה כיצד ההבעה של אריאל מתחלפת, מכאב ופגיעות לביטחון עצמי ולמבט של בוז כלפי, ואז הוא מסובב אלי את הגב.
הוא פונה שוב ליונתן, שכל אותו זמן עומד עם ידיים על המותניים בלי לומר דבר. "אז אני יכול להגיד לו לעשות הכל כולל הכל?"
ויונתן עונה, "בעקרון כן. הוא לא יכול לעשות יותר ממה שהוא יכול לעשות, אבל הגוף שלו ינסה למלא כל פקודה שלך."
"אני יכול כאילו להגיד לו לקפוץ מהחלון?" שואל אריאל ואני פולט יללת ייאוש דרך האף, "בגדול כן. אבל כדאי לך לחשוב טוב לפני כל דבר רציני שאתה עושה. אתה גם צריך להבין שאתה לא חי לבד בעולם, תמיד כשאתה עושה משהו קורים דברים שלא תכננת. אם נגיד תשלח אותו לרצוח מישהו, אני לא אשב בשקט. אבל כן, בקשר למה ששאלת, אתה יכול מצדי לעשות לחרא ההומופוב הזה כל מה שאתה רוצה, אף אחד לא יבכה אם הוא ייעלם לנו מהעולם, ומי שיבכה כנראה לא הכיר אותו מספיק טוב."
אני מנסה לצרוח משהו, אבל כל מה שיוצא החוצה זה בליל צלילים מאנפפים, ואריאל אומר בלי להסתכל, "אם לא תפסיק ליילל אני אסתום לך גם את האף." אז אני משתתק.
"יאללה, זזתי." אומר יונתן לאריאל, "גם ככה יש לי יותר מדי חיסורים. אבל קח ת'זמן שלך, תחשוב מה בדיוק אתה רוצה לעשות אתו. החלטה שלך. אה, דבר אחרון, דדי, שלא תחשוב אפילו לתפוס רגע ולנסות לעשות משהו לאריאל. אם קורה לו משהו, אתה גמור. תחשוב על זה כמו על מערכת הפעלה ותוכנה על המחשב, אם המערכת לא עובדת גם התוכנה לא עובדת. אתה," הוא צוחק, "התוכנה." שיט, עוד רעיון הלך פייפן. הוא מעיף לעברי מבט חצי מתנצל, כאילו אומר, "נתתי לך הזדמנות ודפקת אותה." ומסתלק, משאיר אותי לבד נתון לחסדיו של המחבק עצים החולה הזה שלגמרי במקרה הספקתי בזמן האחרון להרביץ לו, לקלל אותו, להשפיל אותו, לעבוד עליו ועוד להיתפס.
אריאל נועץ בי מבט קר מעל חיוך ממזרי ואומר, "אוה, כמה שאני הולך ליהנות מזה." אני מרגיש את הזיעה הקרה על הפנים, וברור לי שהסיוט שלי רק מתחיל.
***
"אנשים, היי אנשים!" אני צועק על כולם מקדמת כיתה יב3 בקול ההומואי שאריאל הכריח אותי להסתגל אליו, השיעור מתחיל עוד דקה. "יש לי משהו לספר לכם." הס מושלך בחדר. "אני אוהב בנים. אני הומו!" אני מחייך חיוך גאה, בזמן שהקיבה שלי מתהפכת.
המתחנגל מהנהן ממקומו, לפחות אני בסדר בינתיים, לקח לי זמן עד שהסתדרתי עם האייליינר והמסקרה. יונתן קורץ לי, הזבאלה. כל השאר מסתכלים עלי בתדהמה לרגע אחד, ואז ההמולה חוזרת לשגרה, כאילו דבר לא קרה. "הלו, אנשים, לא סיימתי!" אני ממשיך בדרך הייסורים שלי, "יש לי גם חבר." ושוב כולם בוהים בי בזמן שאריאל קם ממקומו, ניגש אלי, ומניח את זרועו המסוקסת והרכושנית על חגורת הכתפיים שלי. וכפי שנקבע מראש, היד שלי עוטפת את המותניים שלו, אני יודע מה יקרה אם לא אציית.
"טוב די, הרגתם אותנו." צועק לירן מהשולחן האחורי בפה מלא, "אנשים מנסים לאכול כאן, לא להקיא." לקול קריאות הסכמה מסביב. אני חותם על כל מילה שלו, רק בלב כמובן, בזמן שאריאל לוחש לי באוזן, "בוא, חמוד." ומוביל אותי למקום שלצדו.
רק הוא מבין שהדמעות שמבצבצות לי בעיניים לא נובעות מדבריו של לירן. איזה מזל שאולגה עדיין מסננת אותי, גם זאת נחמה קטנה, לפחות אני לא צריך לספר גם לה. בטח הזונה מצאה לה איזה רוסי כמוה ושכחה אותי מזמן.
בחזרה, בבית של אריאל, אחרי שהוא שוב הכריח אותי להתחרות נגדו בריצה אבודה מראש, אני יושב על הרצפה ובוכה בזמן שהוא מוריד את חולצת הספורט המיוזעת. "תפסיק להיות תינוק." הוא אומר בחיוך מזויף, "אתה צריך להיות מאושר היום, סוף סוף יצאת מהארון, גם ככה עם כל הזמן שאתה שורץ אצלי אנשים התחילו לחשוד. תגיד תודה שהוצאתי אותך, ולא, נגיד," והחיוך שלו נהיה ממזרי, "הכרחתי אותך להתפשט מול כל הכתה ולהראות לכולם את הפירסינג ששמתי לך." והבכי שלי רק מתגבר. משהו במבט שלו מתרכך, והוא יורד אלי ומחבק אותי מאחור, "די, די, אתה יודע שאני לא הייתי באמת מפיל דבר כזה על החבר שלי." הוא אומר בעדינות, "לפחות לא בלי סיבה מאוד טובה."
אני מת להתנער ממנו, לצעוק, "תוריד ממני את הידיים המסריחות שלך." אבל אני יודע שזה רק יחמיר את מצבי. ובכלל, לרגע חולפת במוחי מחשבת כפירה, שהמגע שלו לא כל כך נורא, ובאמת היה יכול להיות פי אלף יותר גרוע, אבל אני ממהר להתעשת ולזרוק אותה החוצה מהתודעה שלי לפני שהיא תתנחל שם. היום הזה נהיה יותר דפוק מרגע לרגע והוא עוד רחוק מלהיגמר, אני חושב בייאוש.
"אץ אץ אץ אץ..." הסאב וופר נובח כחולה כלבת בחלל המועדון הקהילתי (זתומרת, ה"קהילתי", אני מזכיר לעצמי בבחילה) בזמן שמתנגן הטראק "טסונאמי", ואריאל אוחז במותני ביד אחת ומפלס את דרכנו לעבר הבר בין כל הבהמות שממלאות את המחראה הזאת. אני לא מאמין שהוא גורר אותי לבור ביוב הפתוח הזה. אולי אני כבר מת? אבל לא, אני חי, או לפחות דומם בעולמו ה"מופלא" של אריאל. מהון להון אנחנו יושבים ליד הבר. אני מת להקיא, כי אני יודע בדיוק מה מחכה לי. אריאל רוכן ולוחש באוזני, "אתה יודע ממה אני אהנה יותר מהכל, מתוק? מזה שעם כל ההכחשות שלך, וכל מה שאתה בטח מספר לעצמך, אני יודע שגם אתה תהנה מזה. אתה אולי שולט במוח שלך, אבל אני אדאג שכל סנטימטר בגוף שלך יתענג כמו שלא התענג בחיים." והזרועות המחוטבות שלו עוטפות אותי, הגוף החם שלו נצמד אלי, ריח הזיעה הקל משכר אותי, השפתיים הרכות שלו יורדות אל שלי ונצמדות אליהן בטבעיות, ואני מרגיש כאילו שאני נמס מבפנים. ובתוך כל התחושות המדהימות והחדשות האלה, קול קטן בתוכי ממשיך לזעוק, "אני לא מתחנגל!", ואני יודע, שאולי את המלחמה כבר מזמן הפסדתי, אבל לפחות קרב קטן אחד עוד טרם הוכרע.
פתאום, כהרף עין, הכל נגמר, הוא עוזב אותי בלי לומר כלום ואני נשאר המום ליד הבר, לכוד בטראנס של רגשות סותרים. "אריאל?" אני צועק אחרי שאני מתאושש קצת ותופס את עצמי, אבל אף אחד לא ישמע אותי ברעש הזה אפילו ממטר. אני רואה אותו מרחוק רוקד בחושניות ומשהו מתעורר בי. הקול הקטן שבראשי זועק שוב במחאה, אבל אני קם מהמקום ומרים את רגלי כדי לעשות את הצעד הראשון לעברו, בידיעה גמורה שאחרי שכף רגלי תנחת על הרצפה אני כבר לא אשמע את הקול הזה עוד לעולם.
אני?
***
אני מבחין באריאל מתגפף עם מישהו ברחבה והרגל שלי קופאת באוויר. איך הוא עשה לי את זה? הקנאה סוחפת אותי, הדמעות מסמאות את עיני, ואז הקנאה מתחלפת בשנאה, עצמית. אני עוצר את עצמי לרגע וחושב בתסכול, מה לעשות? אני מחליט להתעמת אתו מיד, עם השרליל הסוטה. אני צועד בזעם אל הרחבה ודופק לו כאפה לכתף, הוא מסתובב אלי חבוק למחצה על ידי ה"יזיז" החדש שלו.
"מה?!" הוא צועק לאוזני, ואני צועק בחזרה, "למה ברחת?" הוא מחייך חיוך שטני ונועץ בי מבט שחצני שאומר, "ניצחתי."
חמת זעם בוערת בי, ואני סוטר לו מול כולם, ובתגובה שפתיו מתוות את המילים, "טוס מפה." אני רוצה לסטור לו שוב, אבל הרגליים שלי כבר נושאות אותי הרחק כאילו כפאן שד, מחוץ למועדון, ואני מוצא את עצמי בעל כורחי בכניסה האחורית, מקום לא סימפטי, חצי נטוש. אני מתיישב על ארגז בירה ריק, תופס את הראש בידיים, ומתחיל לבכות על מה שנהיה ממני, אני כבר לא יודע מי אני ומה אני. אני עבד? רובוט? חולה אהבה משיכון ג'? מה הם עשו ממני?! אני לא יכול לעצור את הדמעות.
"היי אחותי," אני שומע קול מאנפף על רקע הטראק הלא נגמר שעדיין מרעים מבפנים, אני מרים את העיניים ורואה עוד אוחצ'ה כמוני, אם כי שמנה יותר. יופי, זה מה שהיה חסר לי, עוד מתרוממת אחת לאוסף. "רד ממני באמאש'ך." אני מתיז לעברו בקול חנוק מבכי, אבל הוא לא עוזב, העלוקה. הוא מתיישב על הארגז לידי ומתחיל לספר לי על כל הבחורים שזרקו אותו, על ההוא שהיכה אותו וההיא שכמעט שרפה אותו. "אז ת'מבין," הוא אומר, "לא משנה מה קרה לך, תדע לך שיכול להיות הרבה יותר גרוע."
האמת שכל הסיפורים האיומים שלו באמת קצת מעודדים אותי, איך אומרים, צרת אוחצ'ות חצי נחמה. "מי כבודה?" אני שואל בחצי צחוק מהול בדמעות והוא עונה, "מייקל, אבל כולם קוראים לי קאלי, אתה יודע, כמו קאלי דוקיין מ-CSI",
"פחח..." אני אומר, "כנראה שבסביבה הזאת באמת לא מזיק להבין בטיפול בגופות, הא?" ואנחנו מתפוצצים מצחוק. אחרי עוד כמה דאחקות על חשבון הזבאלה שנשארה בפנים, קאלי מציע ללוות אותי הביתה.
"אני לא יכול." אני אומר, "הבטחתי לחבר שלי לחזור אתו."
"אבל אמרת שהוא בפנים מתעסק עם אחרים?"
"כן, אבל הוא מאוד רכושני ואני מפחד להרגיז אותו." אני לא חולם לומר את האמת.
"בחייך," הוא אומר, "לא יכול להיות שהוא יכעס עליך אחרי שהוא בגד בך ככה מול העיניים, אפילו לנו יש כבוד. בוא נתחפף מפה." ואני אומר לעצמי, פאק איט, אני כבר אחטוף ממנו בכל מקרה על הבוקר, אולי הוא יכריח אותי לצעוד ערום ברחוב או משהו. אבל מחר זה מחר, והלילה עוד צעיר.
אנחנו מתחילים ללכת ודי מהר מגיעים לגשר הקשתות האדיר שעל המים, ועוצרים לקראת האמצע. הנוף של האוקיינוס עוצר נשימה, הבריזה הקלילה מלטפת את השיער המחומצן שלי ואני תופס את היד של קאלי והוא מסתכל עלי ומחייך. "תשמע," אני מתחיל במהירות, "שלא ייכנסו לך רעיונות. האמת היא שאני לא..." אני משפיל את העיניים, "בקטע."
"אתה מסתלבט עלי? הרגע סיפרת לי על החבר שלך."
"אז זהו שזה קצת יותר מסובך מזה, בוא נגיד שעשיתי סוג של התערבות לא מוצלחת. אבל אני בכלל לא בקטע שלכם, אחי, נשבע לך!" ואני מסתכל לו בעיניים.
"אוקיי." הוא אומר אחרי רגע, "וואחד התערבות. שטויות, בלי לחץ. אבל אני מה זה נהניתי לדבר איתך היום."
"גם אני." שתיקה. "אתה יודע," הוא ממשיך, "הרבה פעמים עמדתי פה לבד בלילה על הגשר וחשבתי מה אם..."
"מה אם מה?" הוא מגלגל את העיניים, "מה אם אני אקפוץ, ואף אחד לא יוכל לאכזב אותי יותר, לרמוס אותי יותר."
"אה," שתיקה. "גם אני חשבתי על זה מלא פעמים." יש מישהו שאם היה קורה לו מה שקרה לי לא היה חושב על זה? "אבל אני יודע," והאצבעות שלי מתהדקות בכוח סביב ידו, "שתמיד יש תקווה. תמיד." אני מחייך אליו והוא מחייך אלי בחזרה במבט עצוב ואומר, "אולי אתה צודק. ואולי לא. אני אחשוב על זה." אבל הוא ממשיך לחייך ובפעם הראשונה מאז שנפלתי לבור הזה אני שוב מרגיש קצת טוב עם עצמי. אנחנו מסתובבים וממשיכים ללכת והטראק מהמועדון ממשיך ללוות אותנו מרחוק.
פתאום, אני שומע שריקה מאחור כמה צעקות במבטא לא ברור, משהו כמו, "הבה נתגלגל." ואז קולות ריצה מאחורינו, ולפני שאני מספיק להסתובב קאלי על הרצפה, עם ראש פתוח ואיזה ערס שיושב עליו ומוריד לו מכות בין צחוק לצחוק, "חח... תזהר מהדם הנגוע שלו." הוא צוחק לעצמו, הוא נשמע עמוק בסוטול. בינתיים החבר שלו מגיע מתנשף מאחוריו, רואה אותי ואומר במבטא רוסי, "יאללה אני יפתח ת'שני, חוי בלאט." הוא מתנפל עלי, אבל אני מתחמק הצידה ברגע האחרון והוא נופל לא טוב על הרגל, ואני עליו, מוריד לו את הברך לפנים ובאותו רגע שומע את השני שואל בקול סטלני, "תולעים יודעים לשחות?"
אני מסובב את הראש ורואה את הערס מרים את קאלי מעל המעקה, ובהתפרצות זעם שלא מהעולם הזה אני צורח, "טוס, טוס, לי מהעיניים יא הומופוב!" בזמן שאני מסתער עליו מהצד, לפני שהוא יבין מאיפה זה בא לו. הסנוקרת השמאלית שלי מתבייתת כמו כיפת ברזל על לחיו הימנית, הראש שלו נדפק במעקה והוא נופל ולא זז. אבל הוא החזיק את קאלי מעל המעקה וקאלי נופל לתהום בצרחה, ברגע האחרון הוא תופס בידו השמאלית זיז בטון שבולט מתחתית המעקה. היד שלו מתחילה להחליק, אני לא מצליח להגיע אליו אז אני קופץ ונתלה על המעקה מבחוץ על יד אחת ותופס את מפרק ידו בדיוק כשהיא מחליקה. אני מתחיל להניף אותו כלפי מעלה. הוא כבד מאוד והחודשים האחרונים אצל אריאל ממש לא היטיבו עם השרירים שלי, השיניים שלי חורקות מהמאמץ. היד שלי מתחילה להחליק מהמעקה, והמתחנגל צועק, "עזוב אותי או ששנינו ניפול."
"בחיים לא."
"עזוב אותי, למה, מה אני בכלל?"
"אתה.." אני צועק בדמעות אל תוך הרוח כי שנינו נופלים מטה, "בן..." אל החידלון, לקולות הטראק העמומים, ואז כלום.
***
אני טובע באוקיינוס הכחול, לא יכול לזוז, לא יכול לנשום. הטסונאמי מהדהד באוזני, השרירים שלי נוקשים כמו אבן, אני כמו פסל, כמו מצבה חיה. הוא לא ממצמץ. "ברוכים הבאים," הוא מחייך ומושיט אלי את ידו, "לחברת בני האדם."סוף.
