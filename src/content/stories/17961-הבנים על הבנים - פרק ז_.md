---
id: 17961
title: "הבנים על הבנים - פרק ז'"
author: "אודיגו"
author_id: 1734
date: "2014-06-30"
category: "אהבת גברים"
tags: ['מיניות וזוגיות']
prev_chapter_id: 17960
next_chapter_id: 17962
original_url: "http://gogay.co.il/story.php?id=17961"
---

# הבנים על הבנים - פרק ז'

במגן דוד אדום התעקשו להבין מה קורה ולמה אני חושב שמדובר במקרה חירום לפני שהחליטו לשלוח אמבולנס. רק אחרי שצעקתי שאני לא מצליח להעיר אותו ויש ליד המיטה שלו בקבוק וודקה ריק וקופסת כדורי נומבון פתוחה הם יצאו מהאדישות ומישהו עם קול מנומנם קצת אמר לי שהאמבולנס בדרך.
"אבל מה אני עושה בינתיים?" צרחתי, "להנשים אותו או מה?"
"למה לא אמרת שהוא לא נושם?" התמרמר התורן.
"הוא נושם, אבל בקושי כזה ו... לא יודע, נו! תגיד לי מה לעשות!"
"הוא מקיא?" התעניין התורן בקור רוח.
"לא, סתם ישן."
"מה עם הדופק שלו?"
"מאין לי לדעת? אני לא רופא."
"אולי יש שם איזה חובש? מישהו שעשה קורס עזרה ראשונה?"
"אשר היה חובש בצבא." נזכרתי, "מילי אתה מוכן..."
מילי ברח מיד החוצה וחזר אחרי דקה עם אשר שקלט מיד מה קורה ובכל זאת נשאר רגוע. הוא בדק לנועם את הדופק, סיפר לתורן שהוא קצת איטי, אבל יציב ואז נשמע הסירנה של האמבולנס. אשר הרים בקלילות את נועם על כתפו ונשא אותו למטה, חוסך לפארמדיקים את העלייה במדרגות.
הם היו אסירי תודה והציעו לאחד מאיתנו לבוא עם נועם באמבולנס. אשר נסוג לאחור כאילו אמר - אני את שלי עשיתי, עכשיו תורכם - בעוד אני ומילי מחליפים מבטים.
"נו, כנס. אתה החבר שלו עכשיו." הדפתי קלות את מילי לעבר פתח האמבולנס.
"כן, אבל... אבל... תראה, אני..." מילי לפת בכוח את המעקה ועורו הבהיר מטבעו הלבין כאילו רצה להתמזג בקיר. "אני קצת פוחד מהקטעים האלו של בתי חולים וזה..." מלמל, מבויש.
"ומה אתה חושב? שאני אוהב לבקר בבתי חולים?" התרגזתי עליו.
"אתם לא מתביישים?" נזפה בנו סיגי שצצה שם פתאום, מכפתרת ברישול חלוק שכיסה בקושי על החזה המתפתח שלה. "אם אתם פוחדים אני אסע איתו."
"בשום פנים ואופן לא." כעסתי עליה, "את לא נוסעת לשום מקום ככה, חצי ערומה, וחוץ מזה אין לאישה במצבך מה לחפש בבית חולים."
"אתה לא תגיד לי מה לעשות לייבוביץ." צעקה סיגי שתמיד נזכרה להיות פמיניסטית ברגע הכי פחות מתאים. כשיש לה סתימה בביוב, או ג'וקים בבית היא מדברת אחרת.
"נו, די." ניסה יורי להרגיע את הרוחות, "לייבו צודק סיגי, עדיף שהוא ייסע."
כולם הסתכלו עלי בצפייה שאקפוץ פנימה, אפילו נהג האמבולנס הציץ לעברי בקוצר רוח, ולכן נכנסתי בחוסר רצון לאמבולנס וישבתי מכווץ על ספסל מתכת נוקשה, שונא את הכניעה שלי ללחץ החברתי, מביט בחרדה איך הפאראמדיק דוחף כל מיני צינורות ומחטים לגוף המסכן של נועם, מקלל אותו שניסה להתאבד לי פתאום בלי אזהרה מראש, ובאופן כללי מרגיש אומלל ודפוק על שבמקום לצעוק עליו אני תקוע פה, באמבולנס המסריח הזה, וחרד לחייו של האקס שלי בלי אפשרות להגיד לו מה דעתי על הצביעות שלו ועל המוסר הירוד שלו.
הרגשת המרמור שלי התגברה אחרי שנועם יצא מכלל סכנה. התברר שכמות התרופות שלקח לא סיכנה את חייו, אבל הרופא שקיבל אותו התעקש לאשפז אותו במחלקה הפסיכיאטרית, ועלי הוטל ללוות אותו ולתת עליו פרטים מפני שהאדון ישן לו שנת ישרים אחרי שעבר שטיפת קיבה מתישה.
"אני לא מבין למה אתם מאשפזים אותו, הוא בטח ניסה להירדם ואני פירשתי את זה כניסיון התאבדות." התווכחתי עם הרופא שקיבל אותו.
"יש כל מיני סוגי התאבדויות." אמר לי הרופא הרוסי הצעיר שהתנהג כמו סגן של אלוהים, "אולי הוא לא התכוון ברצינות למות, אבל אנחנו מפרשים את ההתנהגות שלו כזעקה לעזרה."
"במיון אמרו שאם היינו עוזבים אותו לבד הוא היה ישן עוד כמה שעות ובסוף מתעורר בעצמו." ניסיתי להתווכח.
"אלא אם כן היה מקיא ועושה אספירציה." אמר הרופא בקול חמור, "אתה יודע מה זה?"
"לא, זה מסוכן?"
"כן. כשאתה מקיא מתוך שינה אתה עלול לשאוף את הקיא ולהיחנק."
"אז עשיתי טוב שהזעקתי אמבולנס?"
"כן, עשית טוב מאוד. נועם חבר שלך?"
"כן, בטח. היינו פעם זוג, אבל נפרדנו. הוא נסע לחו"ל וחזר לא מזמן. אין לי מושג מה עבר עליו בשנים האחרונות ולמה הוא עשה דבר כזה. פגשתי אותו אתמול אחרי פרידה ממש ארוכה ובקושי דיברנו."
"מה ידוע לך על ההורים שלו? הם חיים? יש לו משפחה?"
"כן, ידוע לי שיש לו הורים והמון אחים, אבל אין לי מושג איפה הם גרים, הם דתיים, חיים באיזה מושב נידח ואין לו שום קשר אליהם."
"בגלל שהוא הומו?" הזעיף הרופא פנים.
"כן, כנראה. תראה, חייתי איתו שנה ומאוד אהבתי אותו, אבל אני לא יודע עליו הרבה, לא על העבר שלו אני מתכוון. הוא היה... זאת אומרת, הוא עדיין... לא יודע, אתה חושב שאתה מכיר בן אדם ופתאום..." הרגשתי שדמעות צורבות את עיני. "אני יכול ללכת?"
הרופא הנהן ואמר שהם יחזיקו את נועם כמה ימים ואחר כך נראה, ושאל אם אבוא לבקר מחר.
"בטח, אפילו היום בערב, אבל אני חייב ללכת לעבודה עכשיו." התנצלתי, אמרתי להתראות וברחתי החוצה, נזכר רק בפתח בית החולים שאין לי רכב ועכשיו אני צריך להיסחב באוטובוסים.
לשמחתי אשר הופיע פתאום עם המכונית שלו ועצר לידי. "הנה אתה." אמר בשביעות רצון, "פחדתי שכבר הלכת. נו, תיכנס."
נכנסתי והוא שאל אם אני רוצה להגיע לעבודה או מעדיף ללכת הביתה.
"אני... אני..." הבטתי בפניו, מבחין שהוא לא הספיק להתגלח, ופתאום הבנתי שאין לי מושג לאן אני רוצה ללכת. "הוא בגד בי, כל השנה שהיינו יחד הוא ומילי... הם... כל הזמן הוא אמר לי שהוא אוהב אותי, אבל הוא..." הכנסתי מכה חזקה לדלת הוולוו של אשר שעמדה בכך טוב יותר מאשר כף ידי.
"אוי, זה כואב." גנחתי והנחתי לדמעות שהיו תקועות בגרוני כבר זמן רב לגלוש על לחיי.
"מה דעתך שנלך לאיזה מקום שקט ויפה ונירגע קצת?" הציע אשר והפנה את מכוניתו לכיוון היציאה מחיפה. הגענו לצומת הצ'ק פוסט והמשכנו משם צפונה, עלינו בכביש מתפתל בתוך נוף אורנים ירוק לשמורת הכרמל והסתובבנו שם קצת עד שאשר החנה את רכבו בחניון קטן וחבוי אחד והוליך אותי בשביל צר למצפור שהשקיף אל הים התיכון.
הנוף הירוק, האוויר הצח, השלווה והשקט, כל אלו הרגיעו אותי מעט, התיישבנו זה לצד זה על ספסל אבן, הבטנו בעצים הירוקים, בעננים הלבנים ובים הכחול ושלווה גדולה ירדה עלי.
"תמיד ידעתי את זה." סיפרתי לאשר את העובדות שעד היום העדפתי להסתיר מעצמי, "ידעתי שאני אוהב אותו יותר, והאמת שתמיד ידעתי שיש משהו בינו למילי, הרגשתי את זה, חשבתי שזה בגלל שהם היו יחד לפני שהוא פגש אותי. אני לא קנאי, לא הפריע לי שהם מחבבים זה את זה, אבל לא ידעתי ש..."
"אני בטוח שהוא אהב אותך, איך אפשר לא לאהוב אותך." הניח אשר יד מנחמת על כתפי, "והוא עדיין אוהב, ראיתי איך הוא הסתכל עליך אתמול."
"מצטער, אני לא קונה את זה. אם הוא אהב אותי איך הוא היה יכול... איך זה מסתדר עם הזיונים שלו עם מילי?" חשבתי על שניהם יחד, צעירים, דקי גזרה, כל כך יפים, וגנחתי, "אני רק מקווה שהם לא עשו את זה במיטה שלי, אני לא מבין איך הוא יכול היה לשקר לי ככה? בשביל מה הוא היה צריך להעמיד פנים שהוא אוהב אותי אם הוא רצה בעצם אחר?"
"לא בטוח שהוא שיקר. מה, אי אפשר לאהוב יותר מבן אדם אחד?"
"בטח שאפשר, כל אחד אוהב יותר מבן אדם אחד, זה נורמאלי, אבל סקס עושים רק עם הבן זוג שלך. איך אתה יכול לישון מחובק עם החבר שלך וכשהוא מסובב את הגב לזיין אחר? אני לא מבין את זה."
"לפעמים גם בן אדם שאתה מאוד אוהב לא יכול לתת לך הכול. אפילו אם הוא רוצה מאוד הוא לא מסוגל, הנה אני לא מסוגל... אתה יודע."
"טוב, אנחנו זה משהו אחר. אני ואתה זה לא... לא... זה משהו אחר."
"לא נכון, זה בדיוק אותו דבר. אני אוהב אותך מכל הלב ואתה רק נח ומתפנק קצת אצלי." אמר אשר במרירות, "מעניין למה גם אני וגם אתה בחרנו להתאהב בבן אדם שלא יכול לאהוב אותנו בחזרה?" הוסיף בעצב.
"אתה נשמע כמו אחד שעובר טיפול פסיכולוגי." הצטחקתי, מנסה להקל ראש בדבריו שפגעו בי ישר בלב.
"כן, השיחות עם הפסיכולוג שלי באמת עזרו לי מאוד." הנהן אשר.
"אתה אשר? אתה הולך לטיפול נפשי?" נדהמתי.
"כן, וזו הסיבה שאני אצטרך לוותר על קניית אופנוע. אין לי תקציב לשני הדברים והחלטתי שעדיף טיפול."
"החלטה נבונה, טיפול פחות מסוכן מאופנוע."
"אני לא בטוח." חייך אשר חיוך נוגה, "לאחרונה גיליתי על עצמי כמה דברים די מדהימים."
"באמת? חשבתי שאתה לא מאמין בדברים כאלו כמו פסיכולוגיה."
"נכון, פעם חשבתי שזה שטויות, אבל בני אדם משתנים. הנה, פעם הייתי בטוח שאני סטרייט שסתם אוהב מידי פעם למצוץ זין, אבל הומו? אני? מה פתאום?" הוא נד בראשו בעצב, "רק עכשיו אני קולט איזה בלגן עשיתי מהחיים שלי לייבו, מדהים כמה זמן בזבזתי על שטויות."
הוא נראה כל כך עצוב, הבנתי בדיוק איך הוא מרגיש והזדהיתי איתו עד כאב. מתוך רצון לנחם אותו ואת עצמי התקרבתי אליו וחיבקתי אותו. הוא החזיר לי חיבוק, התחלנו להתנשק ופתאום שמענו קולות של ילדים שפסעו בשביל המוליך למצפור. הם צחקו ורעשו וקולה של המורה, מזהירה אותם לא לרוץ, רודף אחריהם.
קפצנו ממקומנו כנשוכי נחש ושנייה לפני שהילד הראשון התפרץ לרחבת האבן הקטנה והשקטה שלנו הספקנו להתנתק זה מזה. נחפזנו לקום וחיש קל הסתלקנו משם, מבוישים ונבוכים כאילו תפסו אותנו מבצעים פשע.
