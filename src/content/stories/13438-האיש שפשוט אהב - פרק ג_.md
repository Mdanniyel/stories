---
id: 13438
title: "האיש שפשוט אהב - פרק ג'"
author: "אהוב נכזב"
author_id: 1434
date: "2006-11-12"
category: "כל ההתחלות"
tags: ['אהבה', 'סיפורי אהבה', 'כל ההתחלות...']
prev_chapter_id: 13435
next_chapter_id: 13458
original_url: "http://gogay.co.il/story.php?id=13438"
---

# האיש שפשוט אהב - פרק ג'

**התמודדות**

מאז אותו לילה הוא לא יכול היה לראות את יונתן באותה דרך שראה אותו עד אז. הוא היה מסתכל עליו, ורואה בן אדם חדש. הוא ראה אדם, שפשוט היה מושלם בשבילו. לא היו לו חסרונות, לא היו בו פגמים, ואם כן היו, חשב ש'הפגמים האלה מושלמים'. אכן כן, זאת הייתה אהבה ראשונה. הרי אהבה ראשונה היא תמיד משהו מיוחד. משהו חדש ומסעיר. אהבה תמימה ושלמה. הוא אהב אותו בכל ליבו. הוא לא היה מסוגל לשנוא אותו, ולא היה מסוגל להיות לרגע בלעדיו.

בשביל שאצליח להמחיש את זה, אתה, הקורא, עצום עיניים, נקה את הראש, וחשוב על האהבה הראשונה שלך, על כמה הייתה חשובה לך. כמה לא יכולת להתרכז בלי שאותה אישיות תהיה לידך. אותה אהבה לא הייתה ידועה לאף אחד באותו זמן. אף אחד לא ידע שהיא קיימת מלבד אייל.

באותו סוף שבוע יצאו אייל ויונתן לשבוע חופש מהבסיס. בשבת בילו כל החברים (אותם חברים שהמשיכו מהתיכון) אצל אחותו של יונתן. היא נסעה לחו"ל עם בעלה וביקשה ממנו שישמור לה על הבית, ואז עלה לו הרעיון לעשות שם "על-האש".

יונתן ארגן חברים, אוכל, שתייה, מוזיקה, וכולם נהנו. כולם פרט לבן אדם אחד. אייל לא יכול היה להתרכז בכל מה שקרה סביבו. הוא נסחף לעולמות מרוחקים בראשו. הוא לא יכול היה להתרכז מכיוון שהיה מאוהב בבעל ה"אירוע". והוא סבל מזה. הוא לא רצה להיות מאוהב בו. הוא ידע שזה חסר סיכוי מההתחלה. הוא אפילו בכה כמה וכמה פעמים מפני שהיה כבר מיואש מזה. ויונתן ראה שמשהו מפריע לו. ולמרות שלא ידע מה הסיבה לאומללותו, ישב לידו וניסה לשעשע אותו ולבדר אותו בשביל להוציא אותו מהדיכאון הזה שנפל עליו. באותו אירוע אייל כבר בכלל לא היה מרוכז. ולא רק יונתן שם לב לזה. כולם שמו לב לזה, וניסו לשעשע אותו, ללא הצלחה.

**הגילוי, והנפילה הגדולה 1**
אחרי שהאירוע הנ"ל נגמר, וכולם נסעו הביתה, יונתן ביקש להקפיץ את אייל הביתה. למטה, בחניה של יונתן, שאל את אייל מה קרה לו שהוא מתנהג ככה מוזר ולא מרוכז בגרוש.
"אוקיי. אתה מבטיח שלא לספר לאף אחד?" שאל בתמימות אייל.
"מבטיח." ענה לו יונתן מבלי למצמץ אפילו.
"ואתה לא תפחד ממני או משהו כזה?"
"לא אפחד." אמר בהחלטיות.
"טוב אתה זוכר שבתיכון הוצאתם לי שם של נו, של" אייל לא יכול היה לגמור את המשפט. זה עמד לו על קצה הלשון, ובכל פעם שבא להשלים את המשפט, הוא עצר בעצמו.
"אממ כן אני זוכר. רגע, אתה רוצה להגיד לי ש זה היה נכון?" שאל יונתן לאחר שראה כי אייל לא יכול להמשיך.
"זה עדיין נכון." הדגיש אייל.
"אתה בטוח בזה?" שאל יונתן בהססנות יתרה. הוא תמיד ידע שיש אנשים כאלה בעולם, אבל תמיד חשב לעצמו 'לי לא יהיו חברים כאלה. לי זה לא יקרה' כנראה שגם הוא נאיבי.
"כן." השיב אייל בלחש, ובמבוכה רבה.
"במאה אחוז? כאילו, זה בדוק?" יונתן עדיין לא האמין למשמע אוזניו.
"אני בטוח. די כבר." אייל החל להתעצבן.

הם עלו בחזרה הביתה. בית קטן וצנוע, משופץ מלפני כמה שנים, מרוהט בצורה של הורים עם ראש די צעיר, למרות ששניהם כבר עברו את גיל השישים. מצד שמאל היה הסלון, בעל שתי הטלוויזיות (!), ומצד ימין המטבח עם השיש החדש, פחות או יותר. אייל זכר את הבית במעורפל. אבל לא רק מזמן התיכון. הוא זכר אותו עוד מלפני זה. 'ממול זה המסדרון, מצד ימין של המסדרון, נמצא החדר (החדש) של יונתן, מצד שמאל של המסדרון נמצא החדר של ההורים שלו שבו הם כנראה ישנים עכשיו, והמקלחת והשירותים נמצאים ממול'.

יונתן הביא לאייל מים קרים בשביל להירגע, כי דבר כזה לא מספרים לכל אחד, בטח שלא בזמן כזה (משהו באזור שתיים בלילה). אייל שתה את המים שהיו קרים, ממש קפואים, לאט ונרגע עוד יותר לאט. למרות שהשעה הייתה כבר מאוד מאוחרת, הוא לא מיהר ללכת לשום מקום. הוא לא רצה ללכת לשום מקום. היה לו טוב שם. לאחר הרבה זמן הוא החל להרגיש קצת שקט נפשי. כי הרי לסחוב דבר כזה לבדך במשך כל כך הרבה זמן זה לא עניין פשוט. הוא הרגיש שהפיל אבן כבדה מאוד מהלב שלו. למרות שהאבן המדוברת לא ממש עפה לה לדרכה, אלא יותר התיישבה לה בכליות, כי הרי הוא לא סיפר ליונתן את החצי השני של הבעיה שלו מה שכן סיפר לו באותו ערב זה שהוא אכן מאוהב בחבר טוב שלו. וזהו. לא היה ליונתן מושג שהוא התכוון אליו.

באותו השבוע (הרי היה להם שבוע חופש), הלכו יונתן ואייל אל הבית של אחותו של יונתן (כי היא הרי ביקשה מיונתן לשמור לה על הבית ועל הכלב שלה), אז יונתן הציע לאייל לבוא איתו להאכיל את הכלב ולראות שהכול בסדר בבית ולא קרה כלום. אייל הביא איתו את השש-בש ששניהם קנו שבוע לפני זה, על מנת לחנוך אותו כמו שצריך. ישבו שניהם בבית שלה, והתחילו לשחק. שיחקו ושיחקו, ולפני שידעו, הגיעה השעה 12 בלילה. במשך כל אותו זמן אייל חשב על יונתן, ועל "המושלמות" שלו, ולזה לא היה שמץ של מושג שאייל חושב עליו. בטח שלא ככה.

שבוע לאחר שחזרו מהחופש, יצאו כל המחלקה לטיול התקופתי שלהם לצפון. החבר'ה החדשים לא בדיוק הכירו את האנשים שהם יצאו איתם, אבל היה להם פחות או יותר מושג עם מי להתחבר, ועם מי לא. מה שכן, החבר'ה הצעירים שבאו, היו מלוכדים מתמיד. רצו תמיד להיות ביחד, ואפילו לא ויתרו על לישון באותם חדרים בערב הטיול, למרות שהם ישנים יחד כבר כחודשיים וחצי, החל מתחילת הצבא.

בבוקר הטיול כולם היו מוכנים לקראת אירוע זה. עלו כולם על האוטובוס, והתחילו לחגוג.

הם עצרו בהר הכרמל ליד חיפה לארוחת בוקר, ושם זללו כמה שרק יכלו, מכיוון שאוכל זה בא הישר מהמטבח של הבסיס, ומכיוון שכל דברי החלב וכל הדברים שאמורים להיכנס למקרר לא יחזיקו מעמד בעוד כמה שעות, אכלו כמה שרק יכלו, ואת השאר זרקו. הם המשיכו אל אחד המסלולים באזור הצפון. התחילו את המסע הרגלי שלהם, ומשם ירדו לערוץ מים רחב שבו יונתן נפל אל תוך המים עם כל הדברים שלו, כאשר נפלו לו מהראש משקפי השמש שלו ומאז לא ראה אותם יותר, הטלפון הנייד שלו צלל אל תוך הנחל ורק למזלו לא קיבל קורוזיה (חלודה, לכל הלא מעודכנים), והמצלמה שלו שהייתה בתוך התיק, ניצלה ע"י אייל בכך שהצליח להחזיק את התיק של יונתן מחוץ למים.

"אה, אז אתה דואג למצלמה שלא תיהרס במקום לדאוג לי שלא יקרה לי כלום, הא?" אמר יונתן בציניות.
"נראה לך?! אתה הרבה יותר חשוב מהמצלמה שלך." החזיר אייל בתגובה, ובמהירות העביר נושא, לפני שיונתן הספיק להתעמק במה שאמר. "היי, איפה משקפי השמש שלך? לאן הם נעלמו?"
"אוי, שיט, הם בטח נפלו לנחל מקודם כשנפלתי. לא נורא, נקנה חדשים." אמר יונתן באדישות.

לאחר שסיימו את המסלול, המשיכו כל החבר'ה אל טבריה, שם עשו "בננות" בכינרת כל אחה"צ, ונהנו כמה שרק היה אפשר. כולם נהנו. אפילו אייל הצליח להשקיט את נפשו מיונתן. עד אשר הוא שם לב אליו (שוב). באותו רגע, הוא לא ידע למה, אבל יונתן נראה לו מושך ביותר. כמו תמיד, כשהיה חושב עליו בצורה כזאת, היה מאבד שיווי משקל וקופא במקום ועוד כל מיני מעשים משונים שכל בן אדם שהיה רואה אותו היה יודע שמשהו קרה לו שערער את שלוותו. מאז לא הצליח להסיט את מבטו ממנו, כל אותו אחה"צ, וגם בערב, כשהיו בחדרים שנתנו להם בבית החייל.

באותו ערב אייל לא יכל להתמודד עם זה לבדו יותר.
"אממ... יונתן, כשתתפנה, אני אוכל לדבר איתך כמה דקות? לבד?"
"כן. אין בעיה."
כאשר אכן התפנה, הלכו לדבר בקומה למטה, איפה שאף אחד לא שמע אותם. התיישבו על ספות בתוך כוך קטן בפינה. מקום שקט.
"יונתן, אתה זוכר את מה שאמרתי לך שבוע שעבר? אצלך בבית?"
"מה, ש"
"כן." קטע אותו אייל. הוא לא רצה להיזכר במה שקרה אז, כי זה רק עשה לו יותר ויותר רע ככל שהזמן עבר.
"אני זוכר." אמר יונתן בשקט וברוגע יחסי.
"אתה זוכר שאמרתי לך שאני מאוהב במישהו שקרוב אליי?" המשיך אייל לשאול.
אייל עצר לרגע, ובלע גוש רוק ענקי שהיה לו בגרון. היה לו קשה מאוד להגיד את הדברים הללו. היה לו כמעט בלתי אפשרי. עד שלאחרי כמה דקות של שקט, הצליח לאזור את כל האומץ שהיה בו ואמר לבסוף: "מה שלא סיפרתי לך הוא שזה אתה"
