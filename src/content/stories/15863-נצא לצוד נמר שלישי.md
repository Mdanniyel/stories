---
id: 15863
title: "נצא לצוד נמר שלישי"
author: "אורלנדו"
author_id: 1633
date: "2010-02-21"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=15863"
---

# נצא לצוד נמר שלישי

"נצא לצוד נמר שלישי. אך כמו הנמרים האחרים, גם צורתו תהיה כצורת חלומי, מבנה של מילים, ולא נמר של בשר ודם הפוסע על האדמה הרחק מעבר לכל המיתוסים. אני מכיר אותם היטב, ואף על פי כן, כוח כלשהוא דוחף אותי קדימה, בחיפוש הסתום, חסר הפשר והעתיק הזה, ואני מוסיף לחפש שעות ארוכות אחר נמר אחר, אחר היצור שלא נמצא בשירים."

ח.ל. בורחס, 'הנמר האחר', 1960.



וככה זה מתנהל. כבר הרבה זמן. אז יצאנו למסיבה. וכל מה שרציתי באותו הערב היה לרקוד ולהתפרק. אולי גם למצוא איזו בחורה על הדרך. נראה לי שזה מן אורח חיים, הבריחה הזאת. אז כמו תמיד, נשתה לחיים ונוריד עוד שוט, נשתה לחיים ונערבב עוד קצת וודקה עם רדבול, נעשן עוד שאכטה. רק עוד שאכטה אחת. אחת אחרונה ודי. ואז, כשהראש כבר מסתובב והכול נראה פתאום קצת אחרת, השעות עוברות כל כך מהר. ואני, אני בכלל מרגישה שכל הזמן הזה עמדתי במקום. האורות מסנוורים והמוזיקה כואבת לי באוזניים. יש שם איזו אחת שמוצאת חן בעיני, ואחת שם, ועוד אחת כאן. עד שאני אוזרת אומץ, כמו תמיד אולי, אחטוף מכה קטנה לאגו ולביטחון העצמי, ואשוב לנקודת המוצא שלי, שהיא להוריד עוד שוט. אומרת לעצמי שהפעם זה באמת אחד אחרון ודי. ואז מגיע השלב שבו נמאס לי. שאני מרגישה שאם לא יקרה משהו, אני פשוט אשתגע. אז עשיתי את זה. נישקתי את האקסית של החברה הכי טובה שלי. באותו הרגע אני כבר מבינה שזה היה צעד לא נכון. ממש לא נכון. אבל אחרי חמישה שוטים שספרתי, ועוד כמה שלא, אני לא באמת מצליחה לעצור את זה. הכול מרגיש לי כל כך סתמי וזול. וכל מה שהיא רק אומרת זה שאני לא אספר לאף אחד. ורק חוזרת ואומרת את זה כל הזמן. הדבר היחיד שאני מסוגלת לחשוב עליו זה שהיא מנשקת אותי כמו גבר. דוחפת את הלשון שלה חזק לפה שלי, בלי טיפת רוך או רגישות. בלי הדבר הזה שאני כל כך רוצה. אני לא מרגישה כלום, פשוט כלום. מן כהות חושים כזאת. הריקנות מהדהדת בתוכי וגורמת לי להתנהג קצת כמו רובוט. והקולות האלה בראש, שלא מפסיקים, אפילו לא לרגע אחד.



בדרך חזרה הביתה, אני הולכת לבד ברחוב הריק. גבע אלון שר לי בתוך האוזניים "No confessions, No religion, I don't believe in modern love", והקול שלו יחד עם קולות הציפורים של הבוקר והרחוב הריק הזה, מתמזגים יחד בהרמוניה פשוט מושלמת. וזה רגע אחד, רגע אחד קטן של אושר. ואז, ברחוב, אני מרגישה שאולי משהו בי נשבר, כבר מזמן. משהו התקלקל, משהו לא נכון. בסוף השיר, אני כבר יודעת שאגיע הביתה, אעלה במדרגות, אפתח את הדלת. אוריד מעלי את הבגדים שמריחים כמו תערובת של סיגריות וודקה, אזרק על המיטה ואירדם. ואז, אני כבר יודעת, שמחר אקום, כמו תמיד, באותה השעה הקבועה, לאותו בוקר ריקני, לאותו החודש הריקני, לאותם החיים הריקניים האלה שלי. ובכל זאת, כמו תמיד, אמשיך בחיפוש הסתום, וחסר הפשר הזה. ואמשיך לחפש שעות ארוכות.
