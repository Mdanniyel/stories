---
id: 17284
title: "שיר של יום חולין - פרק ב'"
author: "סער"
author_id: 318
date: "2013-11-18"
category: "אהבת גברים"
tags: ['המומלצים']
prev_chapter_id: 17283
next_chapter_id: 17302
original_url: "http://gogay.co.il/story.php?id=17284"
---

# שיר של יום חולין - פרק ב'

פסענו כך. לקח לי כמה שניות להבין מה בדיוק קורה כאן. פגשתי את דניאל לפניי כמה דקות וכבר ידו חובקת אותי וכבר אני מובל ליעד שלא ברור לי? בראשי החל מחול מטורף של מחשבות. מצד אחד נעמה לי מאוד התחושה הזו, של היד החסונה שחובקת אותי, מגע הגוף החם שבער אליי מבעד לבגדים והקרבה האינטימית הזו של שני מרחבים אישיים שמתאחדים ומאפשרים אינטימיות מטורפת כזו.
הריח שלו שהיה עכשיו כל כך חזק וקרוב. מצד שני רק נפגשנו, המגע היה אינטימי מדי להיכרות הקצרצרה והקול הקטן שניקר לי בראש, מה פתאום הוא מוביל? מעולם לא הובילו אותך... מה קורה כאן? ושוב קפץ לי לראש שזה כל כך נעים לי ואולי הגיע הזמן שמשהו סופסוף יצליח קצת לשחרר אותי מהצורך המוחלט שלי בשליטה מתמדת על חיי. ניסיתי להתרחק טיפה, אבל הוא רק המשיך לחבק אותי בקלילות ובלי שינוי. עכשיו עברו לי בראש תמונות של דנה עומדת שם עם פרצוף מופתע וחצי משועשע. בטח כבר אקבל ממנה טלפון נוזף על המחטף שביצעתי שם, באמצע שיחת המכירה.
אבל זה לא אני, זה הוא.
החלטתי להתמכר למגע לעוד מספר דקות.
המגע היה כל כך מושלם וגברי. שמש נעימה של תחילת הקיץ, אויר שנע בין קריר בצל, לחמים בשמש, וכשפסענו כך, מחובקים או יותר נכון הוא מחבק ואני נחבק, צל העצים בשדרה התחלף לרגע בשמש ומיד שוב לצל, ועורי שהיה כל כך רגיש כעת לכל מגע הרגיש היטב את השינויים הללו.
כשהגענו לקצה השדרה הרמתי את ידי השמאלית וחיבקתי את מותניו. מכניס את היד לרווח שנוצר בין החולצה והמכנס לגוף. זה הרגיש כל כך טבעי עד שהרשתי לעצמי לדחוף את האגודל בין המכנס לעור.
"הגיע הזמן." זה היה כל מה שדניאל אמר. הפעיל טיפה לחץ על כתפי והכניס אותי עוד קצת לתוך המרחב האינטימי שלו.
את הרחובות שהלכנו בהם אני מכיר היטב, גם את הצדדיים שבהם. הוא הוביל אותי לכיוון לב תל-אביב. זה לא שהוא היה צריך לגרור אותי צורח ונאבק. אבל הוא בהחלט ניווט ואני שיתפתי פעולה, מאוד חלוק בדעתי בנושא.
רחוב פינסקר נשפך לאלנבי, איפה שהיה בעבר המאוד רחוק קולנוע מוגרבי.
הגענו לאזור שבו אני לא בטוח שאני רוצה להסתובב מחובק עם גבר, ואני מוציא עצמי ממנו וממשיך לפסוע קרוב, קרוב אליו. בכל צעד היד שלו נוגעת בי ושלי בו. פוסעים באלנבי לכיוון דרום. מגיעים לאלנבי 58, שם היה המועדון המיתולוגי, שבו בליתי שעות רבות של אושר וכמה של שיברון לב. אני מחייך לעצמי. מתבונן בו והוא מחייך אליי בחזרה. חיוך ממיס ומושלם.
"לאן?"
"לשוק."
אההה... טוב, ברור לשוק.
כבר ביקרתי בכרמל מספר פעמים בעבר. על בסיס שבועי. אבל הפעם היה משהו אחר במקום. מעין קסם בלתי מוסבר. הלכתי לצידו. הוא עבר את החלק של הבגדים, עבר ליד דוכן הפרחים בעשר. והגענו לחלק של הירקות, פירות, לחמניות. הוא עבר בשקט בין הדוכנים, בוחר, משלם וממשיך.
אני הולך אחריו. לא מחליפים מילה. מדי פעם המבטים שלנו נפגשים ואז אני מקבל מהן חיוך ענק ושקט. לרגע הרגשתי כתייר בשוק שאותו אני מכיר כל כך טוב.
שמאלה לרחוב הצדדי, משם ימינה לסמטה. בקצה הסמטה עומד בנין ישן מאוד שנראה שעבר שיפוץ לא מזמן. שלוש קומות לבניין שהיה בסגנון 'בין לאומי/ אקלקטי' כמו שהמורה 'לשימור' לימדה כשלמדתי אדריכלות. בחזית הבניין, בקומה השנייה, תלויה מרפסת פורחת - אחד הבניינים היפים שיש בתל אביב. נכנסים לבניין ואני עולה אחריו לקומה השנייה. דניאל מוציא מפתח מכיס הג'ינס ופותח את הדלת השמאלית, זו שכתוב עליה בצבע 'דניאל'. הגיוני, לא?
נכנסים. אפלולית קרירה. בשניות הראשונות העיניים שלי מתקשות להבחין בפרטים. ריח של בית ושל דניאל.
דניאל נעלם ואני נותרתי לעמוד בכניסה לדירה, מנסה להתבונן ולהפנים הכל.
רעש של תריס עץ כבד והחדר מולי נמלא אור שמש. עכשיו כבר ניתן לראות בבירור הכל. דניאל נעמד בפתח החדר, מתבונן בי ומחייך את החיוך הגדול שלו. האור מאחוריו רק מדגיש את הגודל שלו ומעטר אותו במעין הילה מסביב.
הבחור פשוט גדול. לא במובן של 'שמן'. הוא גדול ושרירי. גבוה מאוד ורחב. הכל פרופורציונאלי, אבל גדול. כתפיים רחבות מאוד ושרירים שניתן לראות דרך החולצה. ידיים גדולות עם ורידים משתרגים מבעד לעור.
החולצה קצת בורחת מהמכנס וחושפת בטן בהירה עם מספר שערות בהירות שנעלמות מתחת לקו החגורה. גם את שיפוליי הבטן החטובה הצלחתי לקלוט.
'נעים על העין' היה המשפט יכולתי להגיד עליו. חייכתי חזרה.
פסעתי לכיוונו של דניאל שנשאר לעמוד בפתח החדר, נשען עם שתי הידיים על הקורה של משקוף הדלת. הרצפה הייתה רצפה של פעם, מצוירת. טראצו קראנו לה בלימודים. זו נראתה מקורית, בניגוד לחיקויים הזולים שהגיעו מטורקיה ומסין. על הקירות ציורים גדולים. ריהוט שנע בין קלאסי למודרני, שילוב מעניין והכל מבהיק בניקיונו, בדיוק כמו דניאל שעמד שם ונראה 'נקי' - זו המחשבה הנוספת שהצלחתי להעביר בראש באותן שניות. היה לו מראה של ניקיון. לא יודע איך בדיוק להסביר את זה, אבל זו התחושה שעברה ממנו. ניקיון סקסי.
הגעתי אליו ונעמדתי קרוב. שוב מרגיש את חום גופו מוקרן אליי מבעד לבגדים.
הוא הוריד את ידיו וקירב אותי, חיבק. ראשו רכן מעט קדימה ופיו מצא את פי.
לנשיקה הראשונה, העדינה עם דניאל היה טעם מתוק וחושני. הנשיקה העדינה התחלפה לנשיקה עמוקה יותר שהלשונות של שנינו לקחו בה חלק. הכנסתי את ידיי מתחת לחולצה שלו. עור משיי, חלקלק וחמים. הרגשתי את הרגליים שלי כמעט נמסות. דניאל ניתק את הפה שלו ממני והשפתיים שלי רק רצו עוד.
הוא נתן לי נשיקה קטנה וקלילה וזז ממני, מסתובב לתוך החדר ותוך כדי כך מוריד את החולצה, נשאר עם ג'ינס צמוד, משופשף. בועט מעצמו את נעליי ההתעמלות שלו ונשאר עם גרביים לבנים. את החולצה הוא זורק לעברי ואני תופס אותה עם יד ימין בעודה באוויר. דניאל פוסע למטבח ואני מרים את החולצה ומסניף אותה עמוקות. ריח של גבר, סבון ואפטר-שייב. הריח של דניאל.
אני פוסע אחרי דניאל מהסלון למטבח. דניאל נעמד ליד השיש והחל לחתוך סלט מהירקות שקנה בשוק.
"יש משהו שאתה לא אוכל בסלט?"
"לא, אני אוכל-כל." עניתי.
דניאל מוציא תות אדום מהסלסילה, שוטף אותו קלות, קוטם את העלים, מסתובב חלקית אלי, העומד מאחוריו, מריח אותו מקרוב, מכניס לי אותו לפה, מחייך וחוזר אל הסלט.
"לעזור במשהו?"
"תמשיך לעשות מה שאתה עושה." ענה.
אני מחליק את היד שלי על גבו, מותניו, ומכניס אותה למכנס שלו, מקדימה.
רוצה לבדוק האם הכל באמת בפרופורציות אצלו.
כן. הכל באמת אחיד אצלו.
דניאל שולח יד ושולף את ידי מהמכנס שלו. "אני עם סכין וזה יכול להיות מסוכן." הוא אומר וקולו מחויך. בתגובה אני נושק קלות לשקע שבין שכמותיו, נותן לו מכה קלה על הישבן, "אל תשכח שמן זית, לימון, מלחפלפל." והולך חזרה לסלון. סוקר אותו ויוצא החוצה למרפסת מבעד לפתח הגדול שדניאל פתח קודם, כשהרים את תריס העץ.
מתיישב על אחד משני הכיסאות שהיו ליד שולחן הברזל, פושט רגליים קדימה, מתבונן בעציצים הפורחים בפריחת סוף האביב תחילת הקיץ, מביט בסמטה, נושם עמוק ונרגע.
בפעם הראשונה מזה זמן רב הרשתי לעצמי להירגע, להוריד חומות ולהתמכר לשקט ולשלווה.
