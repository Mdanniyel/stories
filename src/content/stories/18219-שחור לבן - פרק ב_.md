---
id: 18219
title: "שחור לבן - פרק ב'"
author: "לילי"
author_id: 1857
date: "2014-08-14"
category: "אהבת נשים"
tags: ['אהבת נשים']
prev_chapter_id: 18214
next_chapter_id: 18248
original_url: "http://gogay.co.il/story.php?id=18219"
---

# שחור לבן - פרק ב'

"טוק טוק טוק!"
אמרתי בקול, נכנסת בדלת הראשית לבית הוריי. ריח הבישולים נכנס לאפי, אין על האוכל של אמא.
"מי בא?" שאלה אמא את אבא
"מישהו בא?" השיב בשאלה
חייכתי, מסמנת לעצמי לטיפול - שני הורים שזקוקים לשיעורים בשפת הסימנים, השמיעה לא כתמול שלשום.
"היי טלטול." פרסה אליי את שתי ידיה בחיוך, נעניתי לדרישותיה והוספתי נשיקה.
"מה 'ניינים?" שאלתי.
"אחותך באה עם חברה ואחיך אוטוטו מגיע מהבסיס." ענה אבא.
אחי שירת בבסיס דרומי בחיל הצנחנים ואחותי שירתה את כל המשפחה בפעמים שעשתה את עצמה מנסה ללמוד בתיכון, עושה לכולנו טובה.
"ומה שלומך אבא?"
ואבא פירט, בפעם המי יודע כמה, את דעותיו על חברת כנסת מסוימת והסקנדל הרלוונטי האחרון שסבב אותה, גוער פוליטיקה ללא הרף בעודי מגניבה לאמא גבות מורמות, והיא מחזירה חיוך מבין בין השניצלים ומבט של 'אין מה לעשות', כולנו עייפים מקרבות הפוליטיקה של אבא עם עצמו.
"קרן בחדר?"
"כן." ענתה אמא
קרבתי לחדרה, דופקת ופותחת את הדלת.
"ממצב?" נערה שלא הכרתי עם מבט אבוד שלחה לי חצי חיוך נבוך, "את יכולה להגיד שלום לאחותך הגדולה, תפלצת?" נזפתי באחותי.
מבטה של קרן נותר תקוע בנייד. מדפדפת תמונות זו אחר זו בקצב חסר משמעות.
"שחררי ת'טלפון."
"שלום שלום." אמרה מרימה יד לשלום ומבטה מטה, אבל את הרעד בקולה כבר הספקתי לשמוע, נאנחתי אנחת ייאוש ויצאתי.
כמה דרמה יש בגיל הזה. איף.
"אוקיי." הכרזתי בחזרתי לסלון.
"כן, בהצלחה עם זה, הן בערך שעתיים שם, לא רוצות לשתות או לצאת או כלום." אמר אבא כשעיניו מרותקות לשדר החדשות.
לא חלפו עשר דקות, דלת נפתחה, דלת נטרקה, קמתי למסדרון, רואה את חדרה של קרן ריק, הן יצאו. הרמתי גבה.
"מה...?" תהתה אמי
הרמתי ידיי כאומרת 'אל תשאלי אותי' "יצאתי לסיבוב."
לקחתי עליי נייד ומפתח לבית ויצאתי למסע הצלת הטיפשערה מכמות ההורמונים שתוקפת.
והנה הן היו, כעשרים מטרים מהבית, החברה הזו עם מבט מרוחק, שפת גופה חתומה ומסרבת לקבל, מבטה של קרן מתוסכל וידיה מוחות דמעות שברחו על לחייה. נשארתי בפינה, לא בולטת, נותנת להן רגע.
"אבל מה הקשר?" הטיחה קרן בילדה שמולה, וזאת נותרה מנידה בראשה לשלילה, ממלמלת משהו שלא הצלחתי להבין.
"פליז!" צעקה עליה והילדה הזאת המשיכה להניד בראשה לשלילה, ראשה נפול לרצפה... החלה לוקחת צעדים אחורה ומתרחקת. נוטעת את אחותי הקטנה ללא תזוזה בקרקע.
לא בטוחה מה ראיתי ומה שנדמה לי שראיתי נראה כבלתי אפשרי, קרן התחילה לצעוד במעלה הרחוב, עוברת את בית הספר לימינה, ממשיכה הלאה בין העצים התל אביביים העתיקים ואני מאחוריה, צועדת לאט. לבסוף הגיעה לגינה די שקטה, בעבר היו פה בגינה הזו המון כלבים וילדים משחקים אבל היום החול הפך למשטח גומי בטיחותי, העץ הפך למתכת, החבלים הפכו לקפיצי ענק שסתם מקשטים ועכשיו שקט.
קרן התיישבה על ספסל, מקפלת ברכיים לכיוון הראש ומניחה אותו עליהן, ראשה מוטה הצידה, בדיוק כדי לראות אותי ומיד להרים אותו, להחזיר רגליים לקרקע וללכת הרחק ממני בהפגנתיות.
"קרן תעצרי." את הטון של המ"כית היה קשה להוציא ממני וקרן נעמדה במקומה, נותרת בגבה אליי.
"שבי." פקדתי, מצביעה על הספסל ממנו קמה, היא הפנתה מבטה לכיוון יותר מרוחק.
הנחתי יד רכה על כתפה, מסובבת אותה בעדינות לכיווני ואמרתי ברוך אימהי, "קרן, שבי, אני לא נושכת."
התיישבתי לידה, מבטי לצעצועי הפלסטיק מולי, מאוכזבת שהילדות של הדור הבאה תהיה מכאנית ולא קרובה לחצי מהכיף שאני עשיתי בילדותי התל אביבית, בראשי עולים כל משחקי הרחוב ששייכים לשנות השמונים והתשעים.
המבט שלה נותר חתום.
"מה קרה?" המשכתי להביט קדימה.
"מה זה משנה?" הטיחה בי, ראיתי בה אותי ואת כל העיקשות הזו שבאה לי כשאני כאובה.
"אל תנבחי עליי..." הרמתי אליה גבות, שומרת על טון אוהב, "ספרי לי מה קרה."
"לא רוצה."
"למה לא קרן?"
ראיתי שהיא שוקלת מילים, רוצה להתחיל להוציא ואז נותנת למפל של דמעות לזלוג על פניה.
והנחתי יד על ברכה, נותנת לה להתפרק, תוהה אם אני בכיוון הנכון במחשבותיי.
"הי..." מחיתי את דמעותיה, "מה יושב עלייך?"
"לא... לא... לא רוצה..." ממש ראיתי את הפחד שבה, מנידה בראשה מצד לצד במהירות כאילו והרעיון שאדע משתק אותה, אבל הכל ככה בגיל הזה.
ירדתי מהספסל וכרעתי מולה בישיבת שומר, מביטה אליה מלמטה, "לולי, זה אני, תספרי לי." נתתי לה לבחון את מבטי ולקבל את האישור שלי משם.
"אני לא מסוגלת להגיד!" בכתה עוד.
"למה?" קולי החל להביע תסכול.
"כי זה פסיכי! מה הסיכוי בכלל?"
"מה הסיכוי שמה? אני לא מבינה."
"למה שתביני... זה פסיכי."
"קרן," הרמתי את מבטה אליי, "תסבירי לי מה פסיכי. ועל איזה סיכויים את מדברת. אני פה. אני פה בשביל לשמוע."
"ש..." התחילה להוציא בגמגום עם מטח דמעות חדש, "שאנחנו שתיים."
כן, הבלתי אפשרי קרה, "שמי שתיים נשמה שלי?"
הצביעה לאט עליי ולאחר מכן עליה וכבר הבנתי בוודאות לאן זה הולך, הילדה הזו בחדר שלה, המרדף, הדמעות, זה כמו דה ז'ה וו קטן ועדיין זה היה צריך לבוא ממנה, "אני ואת... שתיים... שתיים מה?" ליטפתי את לחיה
עיניה הרטובות ניבטו אליי בעצב ואשמה, אדומות ועם שפתיים שמוטות עצובות אמרה, "שאני כמוך. זה פסיכי שאני כמוך." לחשה בשקט.
נזכרתי בי בגילה, די סמוך לגילה גיליתי בעצמי את הנטייה המינית. המילה "לסבית" הייתה כה רחוקה ממני וידעתי שגם ממנה, לאור ההמנעות שלה מהשימוש בה וכובד הארון שראיתי על כתפיה, ידעתי.
"את נמשכת לנשים מתוקה?" התיישבתי לידה והיא הנהנה, מכסה את פניה בשתי הידיים ושוב בוכה.
יאפ, אחותי הקטנה לסבית וההורים שלי הולכים לחטוף עוד מכה, עד שקיבלו אותי והגענו למקום הכל כך יפה אליו הגענו אחרי מסע ארוך, שוב בום לפנים.
חיבקתי אותה אליי, משעינה את ראשה על צווארי, "הכל בסדר יפה, את לא צריכה לבכות."
"אני לא רוצה את זה! זה תיק!"
"זה תיק, אבל הוא אופנתי ויפה." חייכתי ויצא ממנה גיחוך קליל.
"טל הם יתרסקו, אני ישבור אותם. אני לא מסוגלת."
"אומרים 'אשבור' ואת לא תשברי שום דבר, אף אחד עוד לא מת מיציאה מהארון."
"נו..."
"תגידי לי," פתחתי בשקט, "מתי בחרת להימשך לנשים?"
"איזה בחרתי? את לא מקשיבה? אני לא רוצה את זה בכלל!"
הרמתי את ראשה אליי, מנקה את פניה, "ולכן אין צורך לקחת אחריות מיותרת על עצמך." ראיתי שלכדתי את תשומת ליבה והמשכתי, "לא בוחרים נטייה מינית בדיוק כמו שלא בחרת להיות היחידה במשפחה עם עיניים כחולות. תודה רבה לך על זה אגב." ושוב חילצתי ממנה חיוך שאליו חייכתי חזרה.
"זה אולי יהיה קשה להורים, כן, אני לא אומרת שלא, אבל זה שהם הביאו אותך לעולם אומר שהם צריכים להתמודד עם זה והם יקבלו אותך בסוף, אני מבטיחה. בדיוק כמו שהם מקבלים אותי ולכאן או לכאן את יודעת שאני פה, נכון?"
הנהנה אליי והשבתי, "יופי."
ליטפתי את גבה, סידרתי את שערה, ואז היא הפתיעה ושאלה בקול קטן קטן, כמעט ולא נשמע, "את לא כועסת?"
הורדתי את מבטי כדי לתפוס את שלה שהיה הכי למטה שרק אפשר, והיא הרימה אליי את עיניה הכחולות מוקפות באדום של כאב.
"אני בחיים לא אכעס על זה." ומבטה הראה שהפנימה, "רק אל תגנבי לי בחורות." וחייכנו זו לזו חיוך גדול.
קמתי על רגליי מושיטה לה יד ומובילה אותה משם.
"עכשיו בואי הביתה, אמא טיגנה שניצלים ואני תכף נוגסת לך באף מרעב."
היא עצרה אותי במשיכה חזקה ביד, הסתובבתי. "אל תספרי לה." פחד משתלט על מבטה.
"מפגרת, אל תדאגי." משכתי אותה חזרה בחיוך.
"לא, באמת..."
"סיימת?"
וכך תם לו דיוננו בנושא, תיק חדש נישא על כתפיי, על הילדה שהייתה לה בחדר אשאל אותה בפעם אחרת. זה טו מאצ' ליום אחד.
הגענו הביתה לארוחה טעימה כמו שרק אימא עושה. הרגעתי את ההורים במבט מבלי לשתף יותר מדיי ושאר הערב עבר בנעימים.
הגעתי חזרה לדירה שלי שהשקיפה לים, עשיתי מקלחת חמה קצרה ועברתי לגופיה ושורטס, מתיישבת במרפסת ובוהה אל האופק השחור, חושבת על עבר שלא רוצה לגעת בו ועל עתיד ששיוויתי לעצמי ולא בטוחה שיגיע.
צלצול האייפון הקפיץ אותי ומיד העברתי לרטט, לא יכולה להכיל צלילים חזקים מדיי בשקט הזה.
על הצג הודעת טקסט ממספר נייד שלא היה לי בזיכרון
"כשחושבים על זה זה הגיוני, למה ששני חרשים ידברו כשהם לא שומעים? אבל את שומעת, אז למה שתיכן לא דיברתן? אגב, יפה לך שחקנית."
לקח לי כמה שניות להבין מה אני קוראת וממי זה נשלח, בכל זאת, עברו כמה ימים.
משהו בי התמלא ציפיה משמחת, היא חשבה עליי וגם עשתה זאת לעומק וחזרה עם תשובה ואפילו שאלה חכמה בעקבותיה.
הקלדתי – 'שפת האם שלה היא שפת הסימנים וכך נוח לה לתקשר ולי אין טעם לדבר בקול מול חרשת, חבל על האנרגיות' וחשבתי איך להמשיך את השיח איתה. הנחתי את הטלפון בצד. בוהה בנוף. ואז הוספתי, 'בשקט שומעים הרבה דברים'
אחרי שלקחה לה כמה רגעים לחשוב ענתה – 'ובכן, אבל אני שומעת והייתי שמחה לשמוע את קולך, אבל אם תרצי אפשר להאזין לשקט ביחד על כוס בירה... :)'
וכך נקבע לו דייט.
דייט.
איף איזה מילה כבדה, אני מקווה שהיא לא מטעה במראה ושיהיה בסדר.
ואכן, כעבור יומיים, במקום ובשעה שנקבעו, צעדתי לקראתה, הקונוסים האדומים של חוף פרישמן עושים לי נעים בעין ושקט בלב, הבחנתי בה יושבת על אחד השולחנות שעל החוף עם שרוול עדין המתנפנף על רגליה ברוח הקיצית. כשראתה אותי קרבה היא קמה עם חיוך רחב.
'פאק איזה חיוך' חשבתי לעצמי ומבלי שאשים לב, אחד, תאום לשלה, עלה על פניי ועיניה הכחולות זרחו עליי.
ואז היא הכינה את עצמה ועלה על פניה מבט מתכונן שגרם לי להרים גבה, כשהתחילה לסמן הרמתי גם את השניה בחיוך
"שלום ט-ל." דיברה ואייתה את שמי בשפת הסימנים ובלי קול ואני בחנתי אותה לפרטי פרטים בעודה ממשיכה במחול הדממה.
"אני שמחה לראות אותך." ואז פתחה את פיה ואת ידיה כאילו ואומרת. "טה דה!"
לא נשארתי חייבת והחזרתי בשפת סימנים רהוטה מבלי להוציא הגה. "מרשים ביותר, מסמנת בשליטה מוחלטת והעיניים הכחולות העמוקות האלה שלך סוחפות אותי חזק."
ראיתי איך מבטה בולע את הסימנים בראוותנות וחוסר הבנה. היא המשיכה לבהות בי שניה ואז אמרה, "אוקיי, זה היה משהו על העיניים שלי." בטון של ילד שהשאירו אותו בצד, מוציאה ממני פרץ צחוק משוחרר. "כן, הן יפות מאוד..." השבתי בחיוך, גורמת לה להעלות אחד זהה על פניה.
התישבנו על הכסאות והתחלנו לדבר, נותנות לחול לשחק ברגלים, וכך החל לו עוד אחד מהמסעות שלי אל הלא נודע, מקווה שהאינסטינקטים שלי לגבי העיניים הכחולות האלה נכונים ושהמסע הזה לא יגדע באמצע כמו קודמיו.
