---
id: 18030
title: "השמים נופלים - פרק א'"
author: "אוהב חורף"
author_id: 1397
date: "2014-06-12"
category: "אהבת גברים"
tags: ['המומלצים']
prev_chapter_id: 18013
next_chapter_id: 18031
original_url: "http://gogay.co.il/story.php?id=18030"
---

# השמים נופלים - פרק א'

שעת בוקר מוקדמת, בדרכי הביתה מנסיעת עבודה קצרה ומתישה במיוחד בחו"ל. בסך הכול יומיים, אבל מאד אינטנסיביים, עמוסים בטיסות ובמרתון פגישות של משא ומתן מורט עצבים, ושוב שדות תעופה וטיסות. פותח את הדלת הנעולה ופתאום השמיים נופלים.
משהו מוזר. מתבונן מסביב מוכה תדהמה, וכמו מכת חשמל נוחתת עלי ההכרה שפורץ רוקן את הדירה. אבל רגע... לא לגמרי... בעצם, מרוקנת אבל... מה קורה פה? היכן יניב? ממשיך לבהות ולאט לאט מבין שהדירה אכן רוקנה, אבל לא מהחפצים שלי. רק מהחפצים שלו. "יניב?!" אני קורא בקול.
מוזר... אולי הוא במקלחת? ממהר למקלחת ורואה שמברשת השיניים שלו, כלי הגילוח שלו, החלוק שלו ואפילו אוסף הקישוטים שלו שקישט את השיש נעלם. אחוז הלם אני עובר לחדר השינה. מבט מהיר מבהיר שגם כאן אותה תמונה - נותרו רק החפצים שלי. בארון נותרו רק בגדי. בחדר האורחים ובחדר ששימש לעבודה ולאירוח - בכולם אותה תמונה מוזרה של חצי ריקנות.
עשרים ושבע שנים של ביחד. של חברות ילדות עוד מימי הפעוטון במושבה שלנו, גן הילדים, בית הספר היסודי והתיכון... אפילו בצבא שירתנו יחדיו ובאותה תקופה גם החברות שלנו הפכה לזוגיות בלילה חורפי באוהל מטפטף וקפוא אי שם בנגב במהלך אימון מפרך בקורס קצינים. שילוב מושלם, חברות וזוגיות... זה חברות?! מה קרה שהוא נעלם ככה? למה לא היו לו ביצים להגיד משהו פנים אל פנים?
מתקשה להאמין. מתקשה לעכל.
מתמוטט על הכיסא הגבוה שליד דלפק העץ בפינת האוכל, בו נהגנו לשתות תמיד את הקפה בבוקר. עיני עייפות מלראות את מחצית הריקנות המעיקה והמכאיבה, והן מורכנות לדלפק. פתר בכתב ידו מונח עליו.
בידיים רועדות מרים ומתחיל לקרוא.
"גלי,
אני מצטער שאני בורח לך ככה. אני יודע שזו דרך נבזית ולא ראויה. ודאי שלא אחרי כל כך הרבה שנים שאנחנו יחד. אבל אני חושש שאני לא מסוגל להיפרד ממך פנים אל פנים. לכן עדיף כך.
אני עם דרור עכשיו. זה המצב. מקווה שתבין ושלא תשנא אותי לעולמים למרות שאני יודע שמגיע לי שתשנא אותי. אני מבקש ומתחנן שיום אחד באמת תסלח לי ותבין שכבר הרבה זמן הרגשתי שאני חייב להיפרד ממך כי כבר הרגשתי חנוק. הרגשתי שאני חייב שינוי וחופש, להכיר אנשים אחרים, להתנסות בקשרים אחרים, לחוות דברים לבד, בלי ה'ביחד' שלנו. אין לי אומץ להביט לך בעיניים ולהגיד לך את זה. אני יודע שזה פחדני ועלוב! אבל אני חייב לעצמי להגשים גם דברים אחרים. ופתאום דרור נכנס לי לחיים, והבנתי שאני מתאהב בו, והבנתי שאם לא אנסה לממש את מה שאני מרגיש עכשיו, אז אהיה אומלל וגם אאמלל אותך.
חיבוק גדול וגם עם עכשיו זה לא נראה לך הכי חברי, אבל... באמת הכי הכי אוהב...
יניב"
קצר ולעניין... הא?
התחלתי לקרוא שוב ושוב, מנסה לקלוט. מפרק כל משפט, וסופג מהלומה אחר מהלומה של מציאות כואבת.
"אני מצטער (באמת?) שאני בורח לך ככה (נו באמת... לא ככה. כמו גנב. חתיכת פחדן אחד!) אני יודע שזו דרך נבזית ולא ראויה (הייתי מעדיף שתגיד לי את זה כמו חבר אמיתי, פנים אל פנים, עם חיבוק, ולא בכמה מילים עלובות בפתק.)
אני עם דרור עכשיו. (הבן זונה הזה! הייתי צריך להכניס לו מכות רצח כבר אז, בטיול בחופשת הסמסטר בזמן הלימודים כשהוא ניסה להתחיל עם יניב.) זה המצב. מקווה שתבין (אין סיכוי – בוגד אחד!) ושלא תשנא אותי לעולמים למרות שאני יודע שמגיע לי שתשנא אותי. (יפה מצידך!) אני מבקש ומתחנן שיום אחד באמת תסלח לי (סליחה??? על מה אתה מדבר?) ותבין שכבר הרבה זמן הרגשתי שאני חייב להיפרד ממך (למה לא נתת לי שום סימן? איך יכולתי להיות כזה דביל? איך לא הרגשתי? האם אני עד כדי כך אטום?) כי כבר הרגשתי חנוק. (חנוק? לא חנקתי אותך ולא... הרי היה לך תמיד חופש לעשות את מה שאתה רוצה! אף פעם לא כפיתי עליך כלום! להיפך, תמיד עשינו מה שאתה רצית וכשאתה רצית. תמיד התגמשתי בשבילך) הרגשתי שאני חייב שינוי וחופש, להכיר אנשים אחרים, להתנסות בקשרים אחרים, לחוות דברים לבד, בלי ה'ביחד' שלנו. אין לי אומץ להביט לך בעיניים ולהגיד לך את זה. אני יודע שזה פחדני ועלוב! אבל אני חייב לעצמי. ופתאום דרור נכנס לי לחיים, והבנתי שאני מתאהב בו, והבנתי שאם לא אנסה לממש את מה שאני מרגיש עכשיו, אז אהיה אומלל וגם אאמלל אותך. (תממשו מה שאתם רוצים. אתה מחוק מהחיים שלי, יניב. לא מתנהגים ככה. חתיכת בוגד עלוב)
חיבוק גדול וגם עם עכשיו זה לא נראה הכי החברי, אבל הכי-הכי אוהב... (נו באמת... ככה אוהבים? עם סכין בגב?!)
יניב"
וואו... ואני חשבתי שאני מכיר את יניב כל כך טוב, וששום דבר לא יכול להפריד בינינו... איך אני ממשיך עכשיו הלאה... איך אצליח להרים ראש? כל חברי הילדות שלנו משותפים, החברה מהצבא, והחברה מהלימודים... תמיד היינו ביחד. ומה עכשיו?
קם ומתהלך בדירה החצי ריקה. כאילו שמישהו כיבה בה את האור. הרגשת עצב כבד, מועקה ותבוסה. קשה לי לתאר במילים. אף פעם לא הייתי טוב במילים.
מקלחת טובה. זה מה שאני צריך כעת.
עומד מתחת לזרם המים, מנסה לשטוף ממני גם את העייפות, וגם את הרגשת העצב. בניגוד להרגשה התמידית שלי כשאני מתקלח, הפעם המים לא מצליחים לשפר את מצב רוחי, ורק שוטפים ממני מעט את העייפות, אבל ההרגשה הנוראית הזו של העצב והכאב הנוראי בחזה ממשיכים להעיק ואף עוד יותר...
סוגר את זרם המים. אני מת להגיד ליניב מה אני מרגיש ומה אני חושב עליו ועל איך שהוא בחר לעשות את זה. להתקשר אליו או לא?
לא! בשום פנים ואופן לא! הפחדן הזה... אם ככה הוא חתך - זה מה שיהיה. אני לא מתחנף אליו.
הולך להכין לי קפה, מתיישב על הדלפק. מנסה להירגע, מנסה להירגע, מנסה להירגע... אבל לא מצליח.
מרגיש מרוקן, כאילו שניתקו אותי מחיבור החשמל.
ים. ארד לים. לקחתי מגבת, שלפתי בזריזות את מכנסי השחייה שלי, לבשתי בחיפזון, יצאתי מהדירה ונעלתי את הדלת. דילגתי במהירות למטה, מנסה להסתלק מהריקנות הזו במהירות. יצאתי אל הרחוב, הולך כמו זומבי ברחובות העיר, כמו מכוון על טייס אוטומטי. רק כאשר החול הרך חדר לסנדלי הבנתי שהגעתי לחוף. כמו פוקח עיניים רואה פתאום את הים. רעש כדורי המטקות מעיר אותי לגמרי מהחלום בהקיץ שהייתי בו.
עטפתי במגבת את צרור המפתחות והנחתי אותה בסככה. התחלתי לפסוע לעבר הים. החול הרטוב והקר הכין אותי לבאות. הים בחודש מרץ עדיין אינו חמים. אבל מי שגדל לא הרחק מהים וחי כל ילדותו ליד הים לא מהסס להיכנס לים גם בימי האביב הראשונים. קצף הגלים ליחך את רגלי. התקדמתי לאט לאט עד שהמים הגיעו למותני, נשמתי נשימה עמוקה וזינקתי למים הקפואים. גופי מתוח פולח כחץ את המים ומתחיל לחתור בתנועות חתירה קצובות וחזקות. שוחה היישר לעומק הים. מתעלם מהקור.
יצאתי מהמים מותש, פרשתי את המגבת והשתרעתי עליה, מניח לעיניים להיעצם מעצמן, וסוף סוף נרדמתי עמוק. כל כך עמוק עד שלא שמעתי אפילו את רעש המטקות, שריקות המציל והקולות מסביב.
כשהתעוררתי השמש כבר כמעט ועמדה באמצע השמים. הבטתי סביב, החוף די ריק יחסית. כל כך שונה מימי חופשת הקיץ!
אספתי את בגדי הריצה והמפתחות, ופניתי למקלחת הפתוחה כדי להישטף מהחול ומהמלח במים הקרים.
השחייה עשתה לי טוב. אבל עדיין המועקה הגדולה בלב כל כך מכאיבה!
התלבשתי והתחלתי לרוץ חזרה הביתה, בצעדים קצובים וקלילים. אני תמיד נהנה לרוץ. מזג האוויר נעים, שמש אביבית מלטפת. רצתי, מקשיב להלמות הלב ולקול צעדי, מרחף ברחובות עד שהגעתי לבניין. בחדר המדרגות, עשיתי מתיחות ועליתי הביתה. בדרך כלל אני מדלג במדרגות שלוש-שלוש, אבל הפעם, ביודעי שיניב כבר לא ממתין לי בדירה, עליתי לאט.
כשהגעתי לקומה, שמעתי את הטלפון הנייד שלי מצלצל ומפסיק. הצלצול התחדש כאשר הכנסתי את המפתח למנעול והתחלתי לפתוח את הדלת.
ניגשתי לשידה עליה השארתי את הטלפון הרמתי אותו ו... המספר ושמו של דרור הבהבו.
הבוגד הזה! אני לא מדבר איתו. מתבונן במסך, מת להטיח את הטלפון בקיר. אבל הצלצול נפסק סוף סוף. עשרים ושמונה שיחות שלא נענו. רובן מדרור, אחרים מחברים קרובים משותפים ליניב ולי. אף לא שיחה אחת מיניב. לא עונה.
התחלתי להקשיב להודעות במשיבון. שש מההודעות מהחברים. נשמעו בערך אותו דבר בקול מודאג. "גלי זה... אני חייב לדבר איתך. בבקשה תתקשר בדחיפות..."
לא עכשיו. אני זקוק לקצת שקט, לעכל את מה שקורה לי. אחר כך אנסה להתמודד עם מלוא המשמעות של הסיפור הזה.
ירדתי לערוך קצת קניות בשוק, מנסה לחשב בכמות של אחד ולא של זוג. זה לא קל אחרי כל כך הרבה זמן שאתה מורגל לחשוב כזוג.
חזרתי עמוס בירקות, גבינות, חמוצים ופירות. שוטף, מסדר, עובד באופן מכני.
צלצול בדלת.
"רגע!" קורא, סוגר את דלת המקרר וממהר לדלת.
