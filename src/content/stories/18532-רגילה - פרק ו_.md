---
id: 18532
title: "רגילה - פרק ו'"
author: "ליתי"
author_id: 1676
date: "2014-12-22"
category: "אהבת נשים"
tags: ['צבא וגאווה']
prev_chapter_id: 18515
next_chapter_id: 18543
original_url: "http://gogay.co.il/story.php?id=18532"
---

# רגילה - פרק ו'

החזרה לג'וליס הייתה הזויה. לפני שלושה חודשים התחלתי את מסעי הראשון בעולם הצבאי והנה אני חוזרת לפה, הפעם עם תפקיד וייעוד. להיות חלק מהסגל, להתגורר במגורי המפקדות, לראות את מאחורי הקלעים להצגה שפעם רק צפיתי ועכשיו אני משחקת בה, היה יותר טוב מכל מה שיכולתי לדמיין. גם לימור שמחה לחזור לג'וליס, אמנם בה"ד 12 קרוב לה יותר לבית (לרמלה), אבל היא ידעה שבמקום יותר משפחתי ופחות המוני כמו ג'וליס היא תוכל לצאת לאפטרים מתי שתרצה ויגבו אותה (אני). הדבר השני המרגש היה לפגוש שוב את המפקדות, במיוחד את המפקדת אורלי. זה היה כאלו חזרתי הביתה, למרות שכולם צחקו עליי בכל פעם שקראתי להם "המפקדת" במקום שמם הפרטי, כי לקח לי זמן להתרגל. עם זאת, ידעתי שמחזור הטירונות הראשון שלי יהיה לי קשה, כי עדין אין לי ניסיון וביטחון, ובלילה לפני שהחניכות הגיעו לא הצלחתי לישון. אורלי, שהיתה איתי בחדר, ראתה שאני מוטרדת ונתנה לי טיפים שלא מלמדים בקורס מכי"ות, כמו איך לא לצחוק כשאחת הבנות אומרת משהו מטומטם (להוריד את הכובע, או להגיד שקוראים לך וללכת), וכך העברנו את הלילה בצחוקים, ולקראת הבוקר נרדמתי.מחזור הטירוניות הראשון שלי היה בפברואר שנת 95. היה קר, רטוב ואפרורי. כשהחניכות הגיעו לג'וליס, התרגשתי מאוד. הן ירדו ירוקות עם מדים חדשים מהאוטובוסים לא יודעות לאן הולכים ואני ישר חשבתי, ככה אנחנו נראינו? כאלה תלושות מהמציאות? ואז קיבלנו את פניהם והעמדנו אותן בשלשות. אחר כך הרצנו אותן מפה לשם ולבסוף לקחנו אותן לקבל ציוד מהאפסנאות. בדרך הבחנתי בקבוצה לא קטנה ומלוכדת של חניכות שנראו לי מאותו שטאנץ, מעניין מה מאחד אותן? חשבתי. כשהעמדנו אותן במסדר להציג בפניהן את הממ"ית הן התחכמו מאוד ושאלו שאלות חצופות כגון, "למה אנחנו מקבלות נשק, אם בשירות שלנו לא נשתמש בו?" מה שגרם ללימור לעצבים, והיא כמעט אמרה משהו."אל תתעצבני," אמרתי לה, "אנחנו המפקדות, יהיה בסדר." כשפגשנו שוב את אורלי, היא שאלה אם ראינו את קבוצת הקיבוצניקיות שקיבלנו. "אז הן קיבוצניקיות," אמרתי, "ידעתי שיש להם משהו משותף.""כן," אמרה אורלי, "הן חושבות שהן הכי חכמות, שלושה שבועות פה ואני אעשה להם סדר." "באמת?" שאלתי, "איך את הולכת לעשות את זה?""פשוט מאוד, מה שהן צריכות זה מרות, נענוע חזק ולהחזיק אותן ברצועה קצרה. ואין דרך יותר טובה מאשר לתת להן מכ"ית פרפקציוניסטית, מורעלת, קשוחה וחדשה, אותך." היא אמרה."אותי?""כן, נראה לי שזה ילך יופי ביחד." הוסיפה.בהתחלה נבהלתי מהתפקיד שניתן לי, אבל אחר כך, כשחשבתי על זה, ידעתי מה לעשות. הרי הצלחתי בכל דבר בחיים אם התכוננתי לפני ולמדתי את הנושא, וכך החלטתי לעשות גם עכשיו. קראתי בתיקיהן האישיים, והבנתי שמדובר בבנות מאוד אינטליגנטיות ושהפוטנציאל שלהם רב, אבל זה גרם להם גם להיות קצת מתנשאות. חשבתי שמה שאני צריכה לעשות זה לתת להן חשק, ואז הן יהיו שלי. במסדרים הקפדתי על שמיכות מתוחות על המיטה, רצפה נקייה ללא רבב, דיוק, מימיות מלאות מים וכו', וכל פעם שמישהי לא עמדה בדרישות שלי עשיתי מסדר נוסף, מצידי גם בעשר בלילה. אבל במקום שהן יתלהבו כמוני הן נכנסו למגננה, דווקא התלכדו עוד יותר, ונראו כאלו תיכף הן עומדות להתפוצץ. מה לעשות? חשבתי, ואז הבנתי, יש קבוצה של חניכות, כולן מגובשות, למה שלא אהפוך אחת מהן לאחראית. הן הרי לא ילכו אחת נגד אחת השנייה, ואז אצור שיתוף פעולה. במסדר הבוקר בו נפרדנו לכיתות, לקחתי את הכיתה שלי ואמרתי שאני ממנה אחראית. מכיוון שאף אחת לא התנדבה, לקחתי את ה'מנהיגה שלהן' אוריין ונתתי לה תפקיד. "הנה, זה המפתח לחדר שלנו, את אחראית לפתוח ולסגור אותו כשאנחנו מסיימות. הנה שעון, את אחראית על זה שכל הבנות יהיו בזמן למסדר. הנה רשימה של שמות, הנה פנקס, תרשמי מה חסר לכן או מי חולה ותעבירי לי." בהתחלה היא עשתה פרצופים, אפילו ביקשה שאוותר לה, אבל  לאט היא נכנסה לעניין, וכך גם הן, ואני נשמתי לרווחה. אבל בשיעור של המ"מית עם כל המחלקה, הן עדין התחכמו והייתי ממש מובכת, איך זה שהן עדיין לא עברו מהפך כפי שציפיתי. בסוף עליתי על רעיון, ואמרתי למ"מית שהכיתה שלי אחראית על שיפוץ המאהל. זה היה סיכון מצידי אבל הרגשתי שקצת גאוות יחידה תחזיר את הבנות לתלם. כששאר המחלקה נהנתה משיעורי העשרה וכיף, לקחתי את הכיתה שלי ויחד שיפצרנו את המאהל. הן מילאו שקי חול חדשים לאוהלים, צבעו את האבנים שכתבו את המילים 'מחלקה ח1' בסיד, הן סידרו את השבילים באבנים וגם צבעו אותם, החליפו את המים בקונטיינר הענק (נגד שריפה) וניקו אותו, הן לא הפסיקו לקטר כל הזמן, אבל עשו את המוטל עליהן. כשחזרו שאר החניכות מהמחלקה, והמפקדות איתן, כולן היו בשוק, המאהל נראה נקי, יפה, ומדוגם. ההתלהבות של המחלקה היתה בשיאה, וזה הדביק את החניכות שלי, ואיך לא?  לראות משהו שאתה עושה קורם עור וגידים ונראה כל כך טוב, זה מספיק כדי לעלות את המורל ואת המוטיבציה. ומעתה הן היו הראשונות בא"ג, הראשונות במסדר בוקר, ממש כיתה למופת. וגם אני קיבלתי מחמאות, במיוחד מהמ"מית. שבירת הדיסטנס בערב האחרון עברה מצויין, החניכות סיפרו כמה שהן למדו ממני, אך כמובן לא חסכו ממני, ובמיוחד אוריין, שעשתה חיקויים עוקצניים על חשבוני.כשהתחיל המחזור השני, שמתי לב למשהו מאוד מעניין - המחזוריות שבה התנהלה הטירונות, השלבים הקבועים שלה, התכנים שחוזרים, הסדר, עזרו לי רבות, הרגיעו אותי ונתנו לי מסגרת, כך שיכולתי להתפנות כעת לדברים חדשים. למדתי להכיר את שאר המ"כיות והמ"מיות, למדתי להכיר את החיילים והחיילות שמשרתים בבסיס עצמו, את עובדי המטבח ואת אנשי האפסנאות והנשקייה, ולאט לאט הרגשתי יותר בבית, וכמה שמרגישים בבית יותר נפתחים. התחלתי להעביר שיחות נפש עם אורלי, בהתחלה לא חשבתי שיש לנו הרבה מהמשותף, חוץ מזה שהיא היתה המ"כית שלי, הרי לא גדלנו באותה עיר או אפילו אזור, אבל גיליתי שלא כך הדבר. היה לנו טעם דומה במוזיקה, בספרים ואפילו בתוכניות טלוויזיה, שתינו אהבנו למשל את ברנדון מבוורלי הילס ולא סבלנו את קלי. היא גם סיפרה לי שהיא גרה כל חייה בבאר שבע, וכך גם המשפחה המורחבת שלה. היא התגוררה בשכונת י"א בקוטג' דו משפחתי, אך עד לא מזמן הם גרו בשכונה פחות טובה. בשנים האחרונות אבא שלה התעשר, משהו שקשור לטלפונים, והם הצליחו להקים את הבית שתמיד רצו. אימא שלה, ממה שהבנתי, הייתה מורה בבית הספר היסודי, ולאורלי יש שני אחים שקטנים ממנה. סיפרתי לה שאבי מביא כל השנים את אותו תלוש משכורת מאותו משרד ממשלתי ותמיד נחשבנו אמידים, ואמא שעבדה בתעשייה הצבאית, עזבה את העבודה כשנולדתי. כך יצא שאפילו בלילות היינו מקרבות את המיטה אחת לשנייה ומדברות כל הלילה, ובבקרים היינו הולכות לחדר הסגל וממשיכות לדבר כאלו השיחה מאתמול לא הסתיימה אף פעם. יום אחד, שהלכתי לחדר האוכל עדיין שקועה בשיחה עם אורלי, לימור קפצה עליי מאחורה ואמרה "אפשר להפריע לזוג היונים, או שאתן עדיין בירח הדבש." עניתי לה שזה ממש מצחיק, אבל בפנים הרגשתי כאלו עשיתי משהו רע.לימור הייתה כמעט היחידה שהייתה חברת הצוות הקבועה שלי בתוך סגל המכ"יות. כששמתי לב לזה, שאלתי את אורלי על כך והיא אמרה שכולם חושבים שהחיבור בין לימור לביני הוא סינרגטי, הרבה יותר מסתם עוד שתיים. זה היה תיאור כל כך יפה, מה שתמיד חשבתי על זוגיות, שהחיבור בין שני אנשים, השותפות ביניהם, אינה 100% אלא 200%, ובאמת, לימור התנהגה הרבה יותר טוב בנוכחותי. זה הזכיר לי את כל התלמידים 'הבעייתיים' שהיו מצמידים אליי בבית הספר כדי שילמדו יותר טוב, כאלו חרשנות זה דבר מדבק. יום אחד כשיצאתי מהמקלחת שמעתי קול של הקאה בשירותים. כשחיכיתי לראות מי תצא, יצאה לימור. שאלתי אותה מה קרה והיא אמרה שכלום, שזה שום דבר. לא חשבתי שהיא תסתיר משהו ממני אבל בבוקר אחרי, קרה בדיוק אותו דבר. פחדתי שקרה לה משהו, הרי היה לה עבר לא טוב עם הקאות עוד בקורס. לא ידעתי מה לעשות וסיפרתי לאורלי שלימור הקיאה לפחות יומיים ברציפות, תמיד בבוקר ושאלתי אותה אם היא חושבת שהיא בהריון. אורלי חייכה ואמרה שאין מצב. "מאיפה את יודעת?" שאלתי, "אולי יש לה איזה חבר או משהו שהיא לא משתפת אותנו בו." אורלי אמרה לי שללימור אין חבר ואין בטיח, שאני אעזוב את זה, ושהיא כבר תדבר איתה ותמליץ לה לראות את החובש.עזבתי את זה עד שבוקר אחרי דנה המ"מית הודיעה לי שתורי לעשות סקירת חדשות לשאר המפקדות והצמידה לי כמובן את לימור. כשהלכנו לחדר המסגרת והחלנו לגזור כתבות מהעיתונים  היומיים שחולקו במשך השבוע, ראיתי שלימור לא במצב רוח, דבר שממש לא אפיין אותה, ואמרתי לה שאני חושבת שעברנו הרבה ביחד ושהיא יכולה לספר לי הכל ויאללה שתשפוך. היא לא אמרה כלום, אז שאלתי אותה אם היא בהריון והיא פרצה בצחוק. "אולי אכלת משהו לא טוב?" המשכתי בשאלותיי אך היא ענתה בשקט שהיא לא חושבת שזה מחלה. ידעתי שהיא בתקופה לא טובה, אביה נפטר לפני חודש לאחר שלא התגבר על מחלת הסרטן, אבל אני דווקא חשבתי שהיא מתמודדת יפה עם זה, אפילו הרגשתי מבחינתה סוג של הקלה. כששאלתי אותה אם זה קשור, היא אמרה שזה בכלל לא קשור לאבא שלה. "אז למה זה קשור?" שאלתי אותה, כבר לגמרי מבולבלת. היא אמרה לי שאני חייבת לא להתעצבן אבל יש משהו שהיא לא סיפרה לי, ושאני צריכה להיות סבלנית. "ברור," אמרתי לה, "מה קרה?" היא אמרה שהיא בתקופת פרידה עכשיו, שעזבו אותה. הייתי בשוק! לא ידעתי שהיא הייתה בכלל בקשר. "אבל אורלי אמרה שאין לך חבר?" פלטתי בלי לשים לב, "נכון," היא אמרה, "אין לי חבר אבל הייתה לי חברה ועכשיו אנחנו לא ביחד, נפרדנו.""מה זאת אומרת?" שאלתי בהפתעה."אני לסבית." היא אמרה כאלו זה הדבר הכי ברור בעולם."באמת? ממתי?" שאלתי בתמיהה."אני חושבת שמתמיד." ענתה וחייכה."ומתי חשבת להגיד לי את זה?" שאלתי בכעס."אני לא יודעת," אמרה, "קודם כל חשבתי שאת צריכה להיות פחות חננה ואולי אז, כדי שלא תחטפי חום, וחוץ מזה, זה לא כזה עניינך, אבל אם זה מנחם אותך," המשיכה, "זה לא היה רציני בשביל כל הווג'ארס הזה.""מה לא רציני?" אמרתי, "הרגע גיליתי שאת מקיאה בגלל זה!""עזבי, אני אומרת לך, סתם מפגרת, וגם יצאה כזאת מניאקית.""למה?" שאלתי."כי קבענו לספר להורים, אני סיפרתי לאמא שלי והיא השתפנה בסוף לספר""אימא שלך יודעת?" שאלתי."כן, אימא שלי יודעת.""ומה היא חושבת על כל זה?" שאלתי."ממש בסדר, דווקא התלהבה מהגברת, היא גם מחזיקה ממני מאז כל המקרה עם אבא, לדעתי היא חושבת שזה בכלל אבא שעשה אותי כזאת, אבל אני לא מסכימה וזה גם לא משנה כל כך, בכלל לא בא לי לשמוע יותר על אהבה," המשיכה."חס וחלילה," אמרתי, "ברור שכן!""אני לא יודעת," השיבה, "הפרידה הזאת עשתה לי רע, בגלל זה הקאתי, אבל עכשיו אני מרגישה יותר טוב, בעיקר כשאפשר כבר לדבר על זה.""ואני מכירה אותה?" שאלתי."לא נראה לי שאת מכירה אותה, היא מדימונה, אבל אורלי מכירה אותה.""סליחה! אורלי יודעת עלייך ואני לא?" שאלתי בהפתעה."זה לא בדיוק ככה," היא ניסתה להתנצל, "אורלי ראתה אותנו פעם ביחד אצל ידיד שלה במסיבה אצלו בבאר שבע, שם לחברה שלי לא הייתה בעיה, הבעיה הייתה יותר עם המשפחה, את מבינה.""אז מה שקרה," היא המשיכה, "שאורלי הייתה שם וראתה אתנו ומאז היא יודעת.""היא לא אמרה לי כלום!" אמרתי ומיד התחרטתי."חסר לה, באמת," השיבה לימור, "ביקשתי ממנה לא לספר, זה מה שאני צריכה, שכל הבסיס ידבר עליי?""אני זה לא כל הבסיס," אמרתי, שוב נעלבת, "הרי אני יודעת מה קרה עם אבא שלך, זוכרת?""אני לא אשכח אף פעם," ענתה ועיניה דמעו והוסיפה, "מאיפה ידעתי שתהיי בסדר עם זה, גם זה לא דבר שמספרים בגאווה." הוסיפה."אל תדאגי," אמרתי, "אני לא אספר," והוספתי, "אבל תדעי לך שאני מרגישה מוזר, אף פעם לא פגשתי לסבית, חוץ מעכשיו.""בטח שפגשת," היא ענתה, "אבל פשוט לא ידעת שהיא לסבית.""לימור," אמרתי, "את לא מפסיקה להפתיע אותי.""זו לא חוכמה להיות יותר מעניינת ממך," אמרה לימור בהתרסה."ואיך אפשר לעודד אותך מכל הפרידה הזאת?" שאלתי."אני לא יודעת," היא אמרה, "אולי נצא ביחד לשטוף קצת את העיניים, זה יעשה לי טוב.""תגידי לימור," שאלתי, "זה בסדר שאורלי תדע שגם אני יודעת?"היא חשבה ואמרה, "את יודעת מה, אין בעיה מותק, אולי אפילו נצא איזה פעם בשלישיה.""חה, חה, חה, מצחיק מאוד." אמרתי והמשכנו בסקירת החדשות כרגיל.
