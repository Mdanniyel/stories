---
id: 14868
title: "ברבורי קרח - פרק ב'"
author: "Forever Young"
author_id: 1576
date: "2008-06-25"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: 14893
original_url: "http://gogay.co.il/story.php?id=14868"
---

# ברבורי קרח - פרק ב'

הבחורה היפה ביותר בצרפת ביקרה אותה בחזיונה, נסחפת בין האוויר והקרח בנתיב הסובב את הרחבה. היא אחזה במטריה, יוצאת מן האגם וחוזרת, זורמת ברוח הקרירה. זה היה קסום. סיוון חשבה: "איזה יופי יהיה אם רגליה יינתקו מן הקרח והיא תרחף", אך הבחורה נותרה ברחבה רק רגע בודד ואז הסתובבה וקפאה במקומה. סיוון ראתה את נוגה. הן התבוננו זו בזו, המומות, אך הרוח גברה והמטרייה הייתה זו שריחפה באוויר, מותירה אותן פגיעות וחשופות.

סיוון התקרבה בזהירות, בוהה בחברתה היפה פחות מבת הקרח הצרפתייה. האוויר סביבן בהק בקרירותו הנצחית, והיא תהתה מה יקרה אם תתקרב יותר - נוגה ודאי תברח. היא זכרה את בריחותיה הרבות מהבית ומבית-הספר וגם מהמציאות. נוגה בראה יקום אחר, ובו הייתה מבקרת בזמנים הראויים. זה היה נורא.

יפת הנבחרת נראתה פעם נוספת, במקום נוגה, אך פניה היו קפואות ומבטה זגוגי יותר מנהר חורפי. היא חזרה בבת אחת. סיוון צפתה בה מתרחקת. אין זה הזמן הראוי, היא ידעה.



היא ראתה את אחיה נמוג ביציאה מהחדר. "אבא! אבא!", הוא קרא, "סיוון בסדר!".

אביה הבחין במצמוציה הוותרניים, ונבלע בחדר הנרחב.

"מה קרה?", תהתה סיוון. היא הייתה בבית, קבורה תחת סדיני קרח צחורים.

"רמי מצא אותך ברחבה והזעיק אותי. זה היה רק התקף היפותרמיה קל", חייך הגבר הנינוח, "הרופא אמר שאם תנוחי ביממה הקרובה, את תהיי בסדר".

"אוי, קפאתי מקור...", היא הבינה את תיאוריו בחיוך. "רגע, ומה עם האימון?", נזכרה פתאום.

"האימון... אני אחזור בערב, בסדר?", גמגם אביה. "את תסתדרי בלעדי?".

"ברור", היא אמרה, תוהה מה יקרה אם אביה יוותר בבית רק היום ויהיה איתה.

"יופי, אז ביי בינתיים", הוא נפרד ממנה בחיבוק אוהב. "תנוחי!".

"בסדר, בסדר. ביי, תהנה!", היא קראה אחריו.

"תודה, מתוקה. נתראה מאוחר יותר", הוסיף, והיא ראתה איך גם הוא התרחק ממנה.

סיוון חשבה מה יהיה עם הבחורה הצרפתייה, אך האווירה הקפואה הביסה אותה, והיא נרדמה.



ביקיצתה, הייתה הסביבה חיוורת, וריח נקי זרם באוויר. "רמי, בוא הנה!", קראה סיוון.

"מה?", הוא התקרב, רכב מפלסטיק נתון בידו.

"תביא את המגפיים שלי, אני יוצאת", היא אמרה.

"איפה תהיי?", בירר אחיה.

"סתם, בחוץ", סגרה את האבזם.

"אה... את יוצאת עם חבר!", הוא אמר בנימה זוממת.

"לא, אני פשוט נחנקת פה, בבית, אז אני יוצאת קצת החוצה", היא תיארה ביובש.

"בשביל מה?", תהה רמי.

"בשביל החוויה. נתראה מאוחר יותר", חיקתה את אביה בחיוך מרנין, ופנתה החוצה.



הרחוב היה קריר. קרח נאסף בנתיב היוצא מן הבית, וגם החצר הייתה צחורה. סיוון ספגה את היופי ואת הריחות. האוויר היה המרפא היחידי בשבילה.

היא ביקרה בחנות החורפית, ובה פייר ניצב מאחורי הקופה, הוא נראה זוהר יותר מילד היוצא עם זוג אופניים בורקים מן החנות. בקרבתו, הייתה הבחורה המסתורית מאותו יום, ברחבה.

"אז תביא את ציוד הסקי", היא קרצה. סיוון התבוננה ביופייה.

בבואה, יצאה הבחורה, אך לא הבחינה בה. סיוון הייתה בלתי נראית, נציב קרח החוסם את נתיבה ותו לא. אם רק תסתובב, חשבה, תראה מיהי באמת, אך היא רק צפתה בה מתרחקת.



פייר חייך. "מה שלומך? הבנתי שחווית התקף קור".

"אני בסדר, תודה", אמרה בת חברו.

"אוי, החורף הזה יקפיא אותנו בסוף", נאנח.

"מי זאת הבחורה?", היא סימנה אחורנית בידה.

"זאת? סברינה", הוא אמר.

"היא יפה".

"כן, אבל... אל תתחברי איתה. היא קצת... את יודעת".

"היא קצת מה?".

"בואי נגיד שהיא לא בדיוק הבתולה מריה", הוסיף בקריצה.

סיוון חייכה בעצב. תגובתו ציערה אותה. "מה אתה עושה?", היא בחנה.

"אני קצת עסוק ברגע זה", אמר, בורא חשבוניות תחת ידיו.

"אה... ואם אני אחזור מאוחר יותר?".

"אני לא אהיה פה".

"אז איפה תהיה?", ביררה סיוון, זוכרת את נוחיותו ביומה האחרון בתור בת יקום קרירה וחסינת חורף.

"ברחבת הקרח. הבנות צריכות תלבושות יפות בשביל התחרות".

"תחרות? איזו תחרות?", תהתה.

פייר פסק ביצירת הרישומים והביט בה, "בקרוב תהיה תחרות מחוזית. לא סתם תחרות, גמר. אם הן ינצחו, אני, בתור הספונסר, ארוויח מזה גם".

"יפה", היא אמרה בתוך סחרחרת הרהוריה, "ו... התחרות. איפה היא תתקיים?".

"ברחבה נהדרת. הנבחרת תיסע במיוחד, באוטובוס. איזה בנות יפות...", הוא פיאר, "את יודעת מה? בואי איתי!".

"באמת?", זהרה סיוון.

"בטח, בואי! ניסע ביחד!".

"יופי, מצוין!", היא קראה ברצון. "אה, מה קורה עם מה שביקשתי?".

"ברבורי הקרח... הם יהיו חצובים בקרוב", תיאר.

"מתי?", ברקה הציפייה מפניה החיוורות.

"תחכי בסבלנות. בסדר, ילדה מקסימה?", נגע פייר בפניה.

"בסדר גמור", היא צחקקה. "אתה יודע איפה הן מתאמנות?".

"הנה", הוא בחן את סביבתו, והוציא פיסת נייר עם אותיות יפות. "זה ממנה".

"תודה רבה", היא אמרה, "באמת, תודה רבה".



סיוון יצאה מהחנות במצב רוח מרומם. היא נסחפה בנתיב הצחור, היורד מן החנות, ובהתה בנייר המונח בידה, נקי וקר ויפה, תוהה מתי תראה את סברינה. אחר ביקרה ברחבת הקרח היבש, בה התאמנו הבנות רוב הזמן. ברחבה, היה קר פחות, אך האוויר נותר זורם. סיוון התבוננה סביבה. בקרבתה היא ראתה את בנות הנבחרת הסתמיות מתארגנות ויוצאות מתאיהן, ובתוך הרחבה היא ראתה את סברינה - היופי ניגר ממנה, תווי פניה החיוורים ניגנו סימפוניות קרח, וגופה הרזה סבב באוויר. היא הייתה קסומה. סברינה, היא נקראה סברינה. סברינה היפהפייה, סברינה הצרפתייה, סברינה שאף פעם לא תהיה שלה.

בזמן הרב ההוא, ישבה סיוון מאחורי הקיר הרחוק וצפתה בריחופן. היא ראתה איך הן ספרו, יוצרות את הקצב, רק בצורה זו יהיה תיאום ביניהן, אך אז חזתה סיוון בספירה אחרת, זריזה פחות, ובנוגה, הנחבאת בין יצירות האמנות המזויפות בחצר ביתן. בימים ההם, הייתה סיוון סופרת רק עד 20. ריח ידה היה נספג בקיר, והיא הייתה מרפה ובוררת את האזורים, תוהה באיזה מביניהם נמצאה חברתה היקרה הפעם. אך נוגה תמיד הייתה זריזה יותר, וסיוון אף פעם לא ניצחה.



בתום האימון, היא קמה וציפתה בקרבת התאים.

אחרי יתר הבנות, התקרבה סברינה, ופתחה את הברז.

סיוון התבוננה בה.

"מה?", היא אמרה.

"ראיתי אותך אז, באגם", תיארה סיוון. המים זרמו.

סברינה בחנה את יופייה הנצחי, וסירקה את שיערה הבהיר באצבעותיה. "איך אני נראית?", וידאה.

"את יפה", היא בלעה את רוקה.

סברינה פנתה והתבוננה בה, גבוהה יותר ממנה, בוגרת יותר. איתה, הייתה סיוון רק ילדה תמימה. "באמת?", היא ביררה בנימה קרירה יותר מן הרוח, נוגעת בפניה החיוורות. פיה המתוק קרב, יוצר בה קיפאון, "אני יודעת את זה", אמרה סברינה ביציאתה, מותירה אותה בתא הנרחב.



סיוון ברחה מהרחבה באוויר הקריר. רצפת הקרח הצחורה בהקה תחת מגפיה, והמתקנים בגן הציבורי נראו זוהרים ויפים, אוגרים את ניצוץ הזמן הקפוא ההוא, בחברת סברינה.

היא חזרה הביתה מאוחר.

"איפה היית?", תהה רמי.

"סתם, יצאתי", הסירה את המגפיים, ונסגרה בחדרה.



אביה חזר מאוחר אף יותר. בבואו, הייתה סיוון חסרת אנרגיה, בוהה באוויר הריק ובסברינה, יקירתה. היא הבחינה בגופו הניצב בפתח, אך נותרה קפואה.

"יופי, את נחה. זה חשוב מאוד", הוא אמר, ויצא מן החדר.

בחוץ, הקרח ירד.
