---
id: 14496
title: "גב' אהבה"
author: "adarz"
author_id: 1535
date: "2008-01-02"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=14496"
---

# גב' אהבה

אהבה, היא תמיד כאן. לא משנה כמה אסתיר אותה, כמה אפסיק לחשוב עליה, כמה אגיד לעצמי שאני מסוגל בלעדיה לעת עתה, היא כאן. הייתה, עודנה, ותמשיך להיות. רוב הזמן אני מצליח להתחמק ממנה בלי בעיה, אבל אני יודע שהיא עוקבת אחריי. היא מחפשת אותי, רודפת אותי, ולא מוכנה לוותר. 

תלכי, אני אומר לה, תלכי ממני, זה לא הזמן עכשיו, אני לא מוכן!

אין דבר כזה מוכן, היא מפצירה בי, אתה לא יכול להיות מוכן לאהבה!

יכול גם יכול, תראי אותי עכשיו, במצב הנוכחי שלי אני בהחלט לא מוכן!

למה אתה אומר את זה?

כי אני לא במצב לאהבה עכשיו. אל תהיי עקשנית.

איזה מצב לאהבה? נפשי, פיזי, רגשי?

כולם יחד!

כולם יחד???

כן, אמרתי לה, והיא שתקה לרגע.

ניצלתי את המצב ופתחתי במנוסה. לא היה לה כוח, היא די התעייפה מהמרדף.

אני עוד אחזור אליך! שמעתי אותה נודרת מרחוק.



ועבר עוד יום, ועברו עוד יומיים, ושלושה וארבעה, ולא היה ממנה כל זכר. והייתי מאושר שלא הייתה אהבה. וביום חמישי היא שבה והופיעה.

חשבת שתתחמק ממני, הא? היא אמרה בסיפוק, כאילו ממש עכשיו קופידון נתן לה את המנה היומית.

מה את רוצה ממני?

את מה שאתה רוצה ממני, את חברתך.

נמאס לי ממנה. תקשיבי, למה את מציקה לי, את מוכנה לתת לי הסבר הגיוני?

כמובן, אמרה. אני חושבת שמישהו בן 20 צריך למצוא בן זוג. כבר מאוחר...

מאוחר למה? שאלתי.

כבר מאוחר.

את יודעת שבני אדם חיים כיום כ-80 שנים בממוצע?...

יודעת גם יודעת, ואם אני מחשבת נכון, הפסדת כבר רבע מהחיים שלך בלהתחמק ממני. אתה יודע כמה אנרגיה בזבזת?

ומה איתך, כאילו שאת לא מבזבזת אנרגיה בלרדוף אחריי! 

אני אהבה, חמוד שלי, לאהבה אף פעם לא נגמרת האנרגיה. אהבה היא אנרגיה.

זה לא משנה, אני לא מוכן בשבילך עכשיו.

זה כי אתה ילד קטן, טיפש ופחדן.

לא, זה כי יש לי דברים על הראש שהם טיפה יותר מטרידים אותי, ולכן נמצאים מעלייך בסדר העדיפויות.

היא עצרה וחשבה. טוב, אז אני הולכת. היא קמה והתחילה להתרחק בתנועה איטית עד כדי חשד ממני. 

את פשוט הולכת? שאלתי.

כן, אני רואה שאתה אטום יותר מסיר לחץ, וכמו סיר לחץ, אני מאמינה שבסוף תתפוצץ. כי לא משנה מה, בסוף לא תוכל לחיות בלי אהבה!!



כמה שהיא צודקת. אני מצליח רוב הזמן להתחמק, אבל לפעמים יש רגעים כאלה שאני לבד, ואני לא יכול שלא לחשוב על בן זוג.

קשה לי למצוא מישהו, אמרתי לה, אני לא בנאדם פתוח וחברותי שירוץ עכשיו לאיזה בר ויעשה עיניים לבחור הראשון שהוא יראה. ואני גם...

אתה בבעיה, היא קטעה אותי, בבעיה חמורה.

הודיתי ושאלתי - אז מה עושים?

ובכן, אני אצטרך לחזור אליך לגבי זה. אני מאמינה שאמצא כבר איזה פתרון. אחרי הכול, אתה לא הראשון שלי, אמרה ונעלמה.

וכל שנותר לי לעשות, כמו תמיד, זה לחכות לה עד למריבה הבאה.
