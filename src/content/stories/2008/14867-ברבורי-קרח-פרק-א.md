---
id: 14867
title: "ברבורי קרח - פרק א'"
author: "Forever Young"
author_id: 1576
date: "2008-06-22"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=14867"
---

# ברבורי קרח - פרק א'

*לרן, שהראה לי שגם אנטי-גיבור הוא גיבור במובן מסוים.*

בבוקר ה-14 בינואר, פגשה סיוון את הבחורה היפה ביותר בצרפת.
אביה, רמי והיא ביקרו באגם, הנמצא בקרבת ביתם החדש. מאז נחתו בנובמבר האחרון, לא בילו יחדיו, בגלל האימונים, בהם מיצה אביהם את רוב זמנו וחזר בלי אנרגיה, בורא יחסים מרנינים עם המאמן ועם יתר חברי הקבוצה. אך הנה בא היום הקפוא והנהדר ההוא. הפעם, הוא החסיר את התלבושת הצהובה הזוהרת, איתה הופיע תמיד בין הקורות, ובא בבגדים ראויים, במיוחד בשבילם.
ביציאתם מהבית, חצו רחבה פתוחה וניצבו באזור הקר. סיוון התבוננה סביבה - היא ראתה רק קרח, קרח צחור ונקי, הנותר קפוא באווירת ריחוף נהדרת, בה היו ילדים, חגים וממתקים. היא בלעה את רעננות האוויר הצרפתי ונשבה ביחד עם רמי ועם הרוח, אינה זוכרת את בכי היום הקודם, אשר נוצר ברגע בו נזכרה בחברתה היקרה, הנמצאת בארץ.

היא צפתה באב הגבוה קם ממקומו, אוחז בידי בנו ומתאר את אופן סיבוב הרגל והבלימה. רמי חייך. ברגע ההוא, נסגרו אצבעות הצמר בידי הבלם החזקות, וידעו מהי הגנה. גם היא רצתה בתחושה הזאת, אך אז ספגו אוזניה תווים חיוורים, אשר באו מקצה הרחבה, והיא נהייתה סקרנית.
נזהרת פן סקרנותה תהרוג אותה, היא התרחקה, נסחפת בנתיב בלתי ידוע, ותוך זמן קצר איתרה את מקור היצירה. הייתה זו קבוצת בנות בגילה, פחות או יותר, אשר זרמו בנתיבים ניתקים וחוזרים, יוצרות סימנים בקרח הנמס תחת רגליהן. הן היו יפות: תלבושותיהן נראו קפואות באמת, פניהן ביטאו חיוך מסתורי וגמישות גופיהן הייתה ייחודית. רבים אחרים חשבו בצורה זו, מאחר ונוספו יותר ויותר צופים, אשר נותרו פעורי פה ברחבה הצוננת, נהנים מהזמן המרהיב.
סיוון ריחפה באותו קסם נוגה יחד איתן. האנרגיה החיונית פרצה גם ממנה, אך ראייתה פגשה רק בחורה אחת, שהייתה יפה יותר מהאחרות, והנהיגה אותן. פיה יצר חיוך, נתזי ברד ריחפו מבגדיה הסובבים, והיא ריחפה באוויר הזורם. היא הייתה רצויה יותר מן הנצח, גם בקרב הצופים. היא הייתה כל מה שסיוון לא הייתה.

צמרמורת חלפה במורד גבה. היא ראתה אותן ברחבה הריקה, זוג חסרות בית, בודדות ביקום, התרות אחר מחסה בזמן סופה. ברד קוצני יפגע בהן, מותיר סימנים בזרועותיהן החשופות, וגופיהן הרפים ירעדו ברוח נוראית, מקפיאה, הנסחפת באוויר קורים-קורים. הן יסתובבו בין ביתני קרח, ארמונות פאר הבנויים מאותו חומר קפוא, וביניהם אין אף קורת גג אחת, אוחזות יד ביד, חבוקות. הבחורה היפה תצנח, חסרת אנרגיות, ותייבב בצרפתית, אחר תנוח בזרועותיה, תתגונן תחת חיוכה הנוגה. רק בזמן ההוא, הן תהיינה חברות אמיתיות.
אך הרוח חזקה, והן קטנות ורפויות. תוך זמן קצר, יוסיף הקור ויגבר, והן, בודדות ברחבת היופי והתוגה, תהיינה קפואות וקרות, נסחפות יחדיו בתקרת האגם הקפואה, חסרות מנוחה, חסרות רוח חיים בסופן הנורא.

"אה, הנה את", היא הסתובבה באחת, מבחינה באביה הקרב. "את נהנית פה?", הוא בירר.
"מאוד", אמרה סיוון בחיוך מרנין.
"יופי", חייך בחזרה. "תראי", הרים את הצג המכני הבוהק, "זה היה מהקבוצה. הם ביקשו שאגיע בדחיפות, כי השוער הראשון נפצע והם צריכים מחליף".
"זה המבחן בשבילך, בתור חבר בקבוצה", הגיבה בתו.
"זה המבחן", הוא נראה יפה, "את תסתדרי פה, עם רמי? אני אחזור בקרוב".
"בסדר גמור", התרוממה ונישקה אותו בפניו, "ביי אבא! תהנה!".
"תתנהג יפה!", הוא חיבק את בנו, ונמוג בזירה הקפואה.
סיוון הסתובבה פעם נוספת, אך ראתה רק איך אחרוני הצופים התפזרו וירדו מהרחבה. הבחורה ההיא ודאי התרחקה, חשבה. היא חשה ריקנות איומה בלעדיה.

"בוא, רמי", היא זירזה את אחיה, וסיירה בין המבקרים הרבים, נזכרת ביום שבו נוגה פגשה אותה בחצר ביתם. זה היה בבוא הגשם ובבואם אל הבית הסמוך. הוריה התמקמו בקניינם, ובתם יצאה וחיפשה חברים חדשים. היא מצאה את סיוון, יושבת בגן ובוהה.
"היי!", היא אמרה, "אני נוגה".
"אני סיוון", החזירה בת השוער הקטנה.
נוגה התיישבה בקרבתה, והן ספרו את הצורות הנסחפות ברקיע החיוור. "חזרנו מצרפת", היא תיארה.
"באמת? איזה יופי!", קראה סיוון.
"ראינו את הפארקים ואת הנופים, וראינו גם את ברבורי הקרח!", היא סיפרה ביופי הגן הרטוב.
"ואוו! גם אני אהיה בצרפת, עם אבא", היא לא ביררה מהם אותם ברבורים.
"מאיפה את יודעת?", תהתה חברתה.
"אני לא יודעת, אני מאמינה".
"בואי נהיה חברות!", קראה נוגה.
"בסדר", ויתרה.
פתאום ירד גשם, והן נרטבו נורא.
"חכי רגע", ברחה נוגה והביאה מטרייה מהבית. "זהו", היא אמרה, "ככה נהיה מוגנות".
והן באמת נותרו ביחד זמן רב, יוצרות זו בזו את מהות המונח "חברה", אך באותו יום ברחבה הקפואה, הייתה סיוון בודדה.

סיוון ריחפה בין ילדים, חגים וממתקים, סביבה רק קרח צחור ונצחי. היא בלעה את האוויר הקר והתבוננה. רק אז, היא ראתה אותה. הבחורה היפה ביותר בצרפת ניצבה ברחבת הקרח עם חברותיה, וצחקה. היא הייתה חסרת פגמים - תסרוקתה, פניה, חיוכה, היו נתונים במקום ובצורה הראויים. סוכרייה בצורה רומנטית הייתה תחובה בפיה, ואז יצאה ממנו וקפאה באוויר הקר. סיוון תהתה מיהי אותה בת אדם יפהפייה, הנקרית בנתיבה ביום חורף זה, עם חיוך רחב ותלבושת בגוון הברד.
היא חשבה מה תאמר אם תתקרב - "את יפה ברקע הקרח הזה", "היית נהדרת ברחבה הקפואה", "בואי נהיה חברות". היא תהתה מה יאמר אביה, אם יגלה את רצונה. הוא ודאי יהיה מקסים פחות. "אם לא ירד גשם, ואם המגרש לא יוצף, נפגוש את הקבוצה הנהדרת ביותר בצרפת", היא נזכרה בתיאוריו, "חברי פייר נמצא בה, ובמקרה, הוא גם בעל אחוזים בחברת ספורט חורף. בנובמבר, נפתח בחנות אגף מיוחד, עם פסלים קפואים. אם את רוצה ציוד סקי, סנובורד, החלקה, רק תבקשי ממנו והוא יביא את זה תוך פחות מיממה".

סיוון פגשה את פייר פעמים רבות, הוא היה חביב ביותר. בתו הייתה בגילה, והם תמיד יצאו והיו ביחד בחופשות. בבוקר ינואר הקר, היא חייגה את מספרו.
"פייר?", וידאה תוך צפייה בחברתה הבדיונית.
"כן, מי זאת?", אמר הקול הצרפתי האדיב.
"מה שלומך? זאת סיוון. רציתי...".
"הו, סיוון! מה שלומך? איך החיים בצרפת? ילדה מקסימה!", הוא קרא.
"בסדר, בסדר גמור", היא צחקה ברוגע.
הבחורה היפה לא נותרה עם חברותיה.
"רציתי לבקש ממך טובה", היא ראתה אותה פוגשת בחור. "אבל אל תספר על זה לאבא, זאת הפתעה".
"אין בעיה, מתוקה, תבקשי מה שאת רוצה".
הבחור התקרב.
"אני צריכה זוג ברבורי קרח", היא אמרה.
הבחורה התקרבה גם היא.
"בסדר גמור. זה ייקח קצת זמן, אבל את תקבלי את הברבורים הכי יפים בצרפת".
הוא אחז במותניה.
"תבואי מחר, נראה אותך. נראה אם אבא ינצח אותנו...", צחק חברו הנינוח.
היא ראתה את פיה בתוך פיו. האוויר סביבה קפא.
"סיוון? סיוון? את פה?".
ברגע הבא, היא צנחה, אינה רואה יותר מזה ברחבת הקרח.
