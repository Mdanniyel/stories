---
id: 14789
title: "כתב ברכט אהובי שמכבר"
author: "Greeneyes"
author_id: 1501
date: "2008-05-21"
category: "שירה אחרת"
tags: ['שירה אחרת']
prev_chapter_id: None
next_chapter_id: None
original_url: "http://gogay.co.il/story.php?id=14789"
---

# כתב ברכט אהובי שמכבר

כתב ברכט אהובי שמכבר:

רק המאושר אהוב על בני אדם

זה נכתב בקובץ: הזמנים החשוכים 1941-1938.

ברור לי שהוא לא שוטט בגן בזמן החשיכה

אולי בגלל שלא חיפש גברים לרבע שעה

אולי בגלל שקומוניסטים לוחמניים אוהבים

לשורר בין פטמות שדי נשים

אבל הוא שכח להוסיף

שרק היפה אהוב על בני אדם

אולי בכך היה פותר את סוד קיומנו הדל



והסוד עטוף מצהלות של תשוקה

כל קימור גוף זוכה לרגע של תהילה

נגיעת לשון, גניחה, גרעין מוקשה של אהבת אדמה

רגבי עפר ספונים בדם וזרע מחושמלים מוגשים ליפה התורן 

ולא ברור כל ההבל האקזיסטנציאליסטי של קאמי

וחבריו שאהבו לעשן, לזיין להיות יפים לשעה

על במות בתי הקפה. 

את מי הם מרמים אם לא את כולנו

בוכים על סיזיפיות החיים, טעמם הדל, חולשתם הנרפית

על אני אינסופי הסגור באבדן



והאבדן מצטחק מבעד לטמטומה של החכמה

זו המשוררת והמלהגת על הנצח והאהבה כאילו 

הייתה ראש הוועד למלחמה בייאוש או בכיעורה של התשוקה



את מי הם מרמים

הו ברכט אהובי שמכבר

על במת בית הקפה עטור תהילת נצח

גם אני הייתי מוכן להיות כהן דכאוני של מוות הכרחי

כמותם, כמוך יפה או מאושר

(חטוב או חלק)

רק לא משורר

או פילוסוף של הנסתר.

החיים הם בבשר 

(אני פורש פה בפניך את סודו של הגן)

רק המאושר אהוב על בני בשר ברכט אהובי

והרשה לי להוסיף בצנעה 

שרק היפה אהוב עוד יותר מהמאושר 

על בני בשר

(וכאן אני פורש את סודו של הגן, של בית הספר,

של מקום העבודה, של יום הזיכרון, של הלאומיות

של הכסף הגדול וכן של הנורא מכל...........החומרנות) 



לילה טוב ברכט 

נופי הלילה מתחלפים בדוקרנות הבוקר

הגיעה שעתו של המשורר למות

להיכנס למכונית וכדרך כל בשר

להתאמץ להיות יפה ומאושר.
