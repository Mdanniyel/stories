---
id: 17768
title: "ימי התום - פרק יט'"
author: "אודיגו"
author_id: 1734
date: "2014-03-17"
category: "אהבת גברים"
tags: ['משפחה וזוגיות']
prev_chapter_id: 17767
next_chapter_id: 17769
original_url: "http://gogay.co.il/story.php?id=17768"
---

# ימי התום - פרק יט'

תום הפציר בי נמרצות לבוא איתו לעורך הדין, ולמרות סלידתי מעורכי דין לא הצלחתי לעמוד בפניו והלכתי איתו למשרד עורכי הדין נוריאל, כוכבי ואיצקוביץ ששכן בבניין משרדים צנוע ומרופט מעט בשולי האזור המסחרי.
מאז ילדותי יש בי רגישות יוצאת דופן לאווירה שמשדרים מקומות ובני אדם, ורק בגיל מבוגר יחסית הבנתי שלא כולם כמוני, ויש אנשים שפשוט לא קולטים מה שאני קולט מבלי משים. בנקים או משרדים של רואי חשבון ועורכי דין מעיקים עלי במיוחד, אבל המשרד של עורכי הדין נוריאל, כוכבי ואיצקוביץ שידר לי הרגשה ביתית מזמינה, לא מכופתרת ולא מפחידה כלל. לא הפריע לי שהמזכירה הייתה גוצה ושרירית, ונראתה גברית למרות שלבשה בגדי נשים ואספה את שערה עם גומי ורוד לקוקו ילדותי, ומצא חן בעיני שהיו המון עציצים פורחים על אדני החלונות ודגל גאווה ענקי היה תלוי על אחד הקירות.
תום הביט סביבו נבוך ולא חייך כשהמזכירה המוזרה שאלה אותו בקול גברי אם הוא תום שמואלוב, ואם יש לו פגישה עם נורי?
"אני תום אבל אין לי מושג מי זה נורי, יש לי פגישה עם עורך דין עמית נוריאל." אמר בהסתייגות.
"עמית נוריאל זה נורי." הסבירה המזכירה ואמרה לנו להיכנס לשם, מצביעה על דלת ירוקה ששלט קרמיקה חובבני בצורת קשת בענן עיטר אותה. נכנסנו וגבר רזה וגבוה בגיל העמידה, לבוש ג'ינס וחולצה נטולת עניבה קיבל את פנינו בחביבות, הציג את עצמו כעורך דין נוריאל, ביקש מאיתנו לקרוא לו נורי, ושאל את תום שישב זקוף ומתוח על קצה הכיסא אם הוא מכיר את גיא כוכבי.
"אהה... לא חושב." קימט תום את מצחו, "אני אמור להכיר אותו?"
הדלת נפתחה, וגבר לבוש חולצה לבנה ועניבה שחורה התפרץ פנימה, והשליך על שולחנו של עורך דין נוריאל תיק מסמכים מתפקע. "עוד פעם הייתה דחייה." התמרמר, וחייך אל תום שלטש בו מבט מופתע.
"שלום תום, זוכר אותי?"
"גיא שטרן." קם תום מהכסא והושיט לו יד, "בטח שאני זוכר אותך גיא, מתי נעשית כוכבי?"
"אחרי שאימא שלי נפטרה." הסביר גיא, מעיין בסקרנות בפניו של תום, "אז מה שלומך תומי?" שאל, ממשיך לאחוז בכף ידו.
"לא משהו." השיב תום, שומט את כף ידו מידו של תום בתנועה אלימה משהו, "סמי מת ואני..." דמעות החלו לזלוג שוב על פניו, והוא גישש בפראות בכיסיו אחרי טישו. מזל שהייתה לי חבילה בתיק. הגשתי לו אותה, הושבתי אותו על כסא ונעמדתי לצידו ידי על כתפו, "סמי נפטר רק לפני שבועיים ותום עוד לא התאושש." הסברתי לשני עורכי הדין שהביטו בנו במבוכה.
"ומי אתה?" שאל עורך דין נוריאל, מביט בי בחשדנות לא נעימה.
"אני בצלאל אשכנזי." הסברתי, "אני... אה... אני ידיד המשפחה."
"איזה משפחה?" תהה גיא בטון קצת יותר מידי תוקפני לטעמי.
"הייתי קרוב משפחה של סמי, של גרושתו בעצם, ואני גר כיום בדירה שלו ושל תום."
"אני מקווה שאין לך תביעות לגבי הדירה כי סמי הוריש אותה אך ורק לתום." העיר גיא בחמצמצות - הנה, בגלל הערות מהסוג הזה אני לא אוהב עורכי דין.
"אני רק אורח שלהם, אין לי תביעות לאף אחד." השבתי בסבלנות, חש אי נוחות בגלל הילת המתיחות שריחפה סביב עורך הדין גיא כוכבי, מתיחות שדבקה גם בבן זוגו. משום מה הייתי משוכנע שנוריאל הוא בן זוגו של עורך דין גיא כוכבי והדרך החשדנית בה הביט בי הלחיצה אותי מאוד. לעומתי תום המשוריין בתוך אבלו, נשאר אדיש ולא שם לב לעוינות שהקרין גיא לכיווני.
"מתי סמי הוריש את הדירה שלו לתום?" שאלתי לתומי, מדבר רק כדי לפוגג מעט את עננת החשדנות והמתח שהחניקה אותי וגרמה לגרוני להתכווץ.
"מזמן, עוד לפני שאתה צצת בתמונה." השיב עורך דין כוכבי בטינה, ונעץ בי מבט חודר כמנסה לתהות על קנקני.
"אני לא בשום תמונה." מחיתי, "הסברתי לך, אני פשוט..."
"פשוט מה?" התערב עורך דין נוריאל בחקירה כשהוא קוטע את דברי בחוסר נימוס והתייצב לצידו של בן זוגו.
"תעזבו אותו, מה התנפלתם עליו." הזדקף תום בכיסאו, מחט את אפו, השליך את הטישו המשומש לפח וקם, ולרגע ניצבנו זה מול זה, שני זוגות של גברים מביטים אחד בשני בתוקפנות כמוכנים לקרב. רקותיי החלו לפעום בכאב בגלל המעמד המעיק הזה, והרגשתי שאם לא אצא משם אתמוטט, "אני חושב שלא הייתי צריך להיכנס עם תום." התחלתי לסגת החוצה, "רק ליוויתי אותו לפה, אין לי קשר לאף עניין משפטי שיש לו, אני אחכה לך בחוץ תום." הפניתי אליו מבט מתנצל וברחתי החוצה.
ישבתי בחוץ, מביט בפליאה במזכירה שנראתה כמו גבר לא צעיר ולא יפה שהחליט משום מה ללבוש תלבושת נשית, כולל שפתון, שלא כל כך הלמה אותו, ונזכרתי איך חשבתי, לפני שהתמוטטתי והגעתי למחלקה הפסיכיאטרית, שאני רוצה להפוך לאישה.
הרצון הפתאומי והמוזר הזה הרס כמובן את יחסי הזוגיות הרופפים ממילא שניסיתי לפתח עם נירה המסכנה שהיו לה די בעיות נפשיות משל עצמה, ופחות או יותר הטריף את דעתי, או שאולי לא? אולי הייתי משוגע עוד קודם ואולי... כל הקטע הזה בחיי היה מטושטש מעט ולא ברור, אבל עובדה היא שאף פעם לא הרגשתי נוח בתוך עורי, ואחרי שאבא נפטר המצב עוד החמיר. לא נפטר, אבא בעצם התאבד הזכרתי לעצמי, משתומם למה לא הטלתי מעולם ספק במה שסיפר לי סמי. לא רק שלא הטלתי ספק אלא ברגע שהוא סיפר לי שאבא תלה את עצמו ידעתי שזה בדיוק מה שקרה ושבעצם ידעתי את זה תמיד, רק ניסיתי לשכוח, או שאימא ניסתה להשכיח ממני את התאבדותו? כן, התאים לה לעשות משהו כזה.
"על מה אתה מסתכל?" קטעה המזכירה את הרהורי בקול גס ותוקפני, "משהו לא נראה לך בי? האיפור אולי, או הבגדים?"
"אה... אני..." היה לי כל כך ברור שהיא מתנפלת עלי בגלל חוסר הביטחון המוצדק שלה בהופעתה עד שלא ידעתי איך להגיב ופשוט לטשתי בה מבט בוהה, מנסה לנסח משפט שיבהיר לה שאני לא אויב שלה ואני לטובתה למרות הטעם המזעזע שלה בבגדים, וחוסר הישע שלה להציג את הצד הנשי שלה בצורה פחות מגוחכת.
למזלי הדלת נפתחה ותום יצא החוצה, אוחז תיק קרטון כחול כהה צמוד לחזהו, ואחריו פוסעים שני עורכי הדין.
תום נפרד מהם בחביבות, לוחץ את ידי שניהם, הבטיח להם להיפגש אתם שוב בקרוב, אמר שלום ותודה גם למזכירה, אחז במרפקי וגרר אותי החוצה בקוצר רוח, מפגין מרץ וחיוניות שלא הפגין מעולם, אפילו כשסמי עוד היה חי.
"סמי הוריש לי את הדירה שלו." בישר לי כשיצאנו החוצה, "אבל זה הכל, חוץ ממנה לא קיבלתי אפילו גרוש, אבל גיא חושב שאם אני אתבע אז יש לי סיכוי לקבל גם חלק מהכסף שלו בתור הידוע בציבור שלו."
"עדיף שלא תעשה את זה." חיוויתי את דעתי, "למה לך להסתכסך איתם? אם הוא היה רוצה לתת לך כסף הוא כבר היה עושה את זה בעצמו."
"יכול להיות שאתה צודק." התיישב תום על ספסל רחוב ומתח את רגליו, "כמה זמן לא הייתי בחוץ, כמעט שכחתי שיש עולם מחוץ לבית."
"יש עולם והוא גדול ורחב ויפה." השבתי, והתיישבתי לצידו, "ולדעתי תום הגיע הזמן שתחשוב מה אתה עושה הלאה בחיים."
"כן, גם גיא ונורי חושבים ככה." הוא הציץ בפני בהיסוס, "הם חושבים שכדאי שאני אמכור את הדירה של סמי ואלך לגור במקום אחר שלא יזכיר לי אותו, סיפרתי לך כבר שאני וגיא גרנו פעם יחד?"
"לא, לא ידעתי, למה נפרדתם?"
"כי פגשתי את סמי והתאהבתי בו."
"מוזר שסמי שכר דווקא את גיא כעורך דין."
"הוא לא ידע על הקשר שלנו, ובכלל, הוא שכר את נורי שמתמחה בצוואות, גיא הוא רק השותף של נורי, והוא בכלל לא מתעסק בצוואות, וזה לא מוזר שהוא הגיע אליהם כי הם עובדים הרבה עם הקהילה ולכן... ראית את המזכירה שלהם? היא באמצע טיפולים הורמונאליים, ואחרי שהיא תסיים אותם היא מתכוונת לעשות ניתוח ולהפוך לאישה, מזל שהם נתנו לה עבודה כי אף אחד אחר לא רצה."
"טוב, תודה שהיא נראית קצת משונה, המסכנה, אולי המראה שלה ישתפר אחרי שהיא תסיים את הטיפול." הערתי.
תום קם, מלא מרץ, "קדימה, בוא נחזור הביתה ונתחיל לארגן את החיים שלנו מחדש."
"שלנו? למה אתה מתכוון שלנו? אתה רוצה שנמשיך לגור יחד גם בעתיד?" התפלאתי.
"למה לא? יש לך תוכניות טובות יותר?" חייך לעברי תום חיוך עליז, אחז בכתפי והוליך אותי לעבר המכונית.
