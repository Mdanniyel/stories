---
id: 13652
title: "הורקרוקס"
author: "Gmork"
author_id: 1452
date: "2007-01-28"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=13652"
---

# הורקרוקס

שתינו את הקפה האחרון שלנו עם הרבה סוכר. כך הוא אהב אותו, שחור ומתוק עד כדי בחילה. מסביב היה קר, והצללים ריקדו לאור הנר שעל השולחן. בשכונה שלי אין הרבה מקומות לשבת סתם כך בערב מוצ"ש קריר ולשתות משהו חם, כך שבית הקפה של מינה הוא מקום ייחודי עבורי. זה אחד מהמקומות היחידים בארץ שמכיל חצר אחורית נסתרת, כזאת שבני אדם פשוטים לא מסוגלים לראות. ישבנו שם, שנינו לוגמים מהכוסיות הקטנות עם הקפה המהביל, מדי פעם שולחים יד לשרביט ומטילים את לחש הפרוופציו (fervefacio) על קומקום המתכת הקטן שישב במרכז שולחן הזכוכית הישן.

המקום כולו היה ישן, לא עתיק, לא זקן, פשוט ישן. הטיח היה זקוק לעבודת שיפוץ יסודית והרהיטים היו ערב רב של מבני עץ, מתכת, זכוכית וטקסטיל ללא קשר אחד לשני. מינה הגיחה מדלת העץ הירקרקה והקטנה שדמתה יותר לדלת כיתת בית ספר נטוש מאשר לדלת אמיתית.
"תרצו עוד משהו?" שאלה בחביבות. מינה תמיד הייתה אישה נמוכה וחייכנית (שמנמוכה היינו קוראים לה). נדמה היה שתמיד הייתה שם ותמיד תהיה, נצחית כמו בית הקפה שלה. נדמה היה שתמיד הייתה זקנה חביבה, ותמיד תישאר זקנה חביבה. 
"לא, תודה," הוא אמר. "רק את החשבון בבקשה."
שילמנו, כל אחד מכיסו, והשארנו מטבע בודד וכסוף כטיפ על השירות. תמיד משאירים מטבע כסוף אחד כטיפ אצל מינה, לא יותר ולא פחות. הסתלקנו מעבר לגדר הפלסטיק הנמוכה ונעלמנו אל תוך הסבך האורבני שהיה יפו של מוצ"ש בלילה. באין רואים החטפתי לו נשיקה קטנה על הלחי ועוד אחת על השפתיים. הוא חייך אליי את החיוך המתוק שלו בחזרה והוציא משהו מהכיס. זה היה פסלון קטן מעץ צפוף, צבוע בשחור ואדום. היה זה פסלון של כלבלב. 'כמה שאני אוהב אותו,' חשבתי לעצמי. 

החשד הראשון שלי התחיל לפני שלושה שבועות. בהתחלה לא ידעתי מה לחשוב. ניסיתי לשכוח, לומר לעצמי שהוא אוהב אותי, רק אותי. אבל לא יכולתי לשחרר עצמי מהתחושה הזאת שהוא עלול לבגוד בסופו של דבר. הוא הסתיר משהו ואני ידעתי שהוא מסתיר. בדיעבד אולי אסור היה לי להתחיל את הקשר הזה, או לפחות להיכנס אליו בעיניים פקוחות יותר, בזהירות. אבל אני, אני מתאהב מוקדם מדי, לא בודק. לא יכולתי לדעת שזאת האהבה האחרונה שלי. 

בשבוע האחרון כבר לא יכולתי להתעלם מהסימנים המתקרבים. הוא היה זהיר, אבל הצלחתי לעלות עליו. גם לי היו כישורים משלי. ייתכן והוא זלזל ביכולת ההבחנה שלי, או אולי פשוט הייתי טוב מדי עבורו, אבל באותו מוצ"ש כבר ידעתי בוודאות. ידעתי מה הוא הולך לומר, ומה הוא הולך לעשות והכנתי עצמי מראש. ידעתי שזאת תהיה פגישתנו האחרונה.

עלינו לדירה של מאיה, הידידה שלי, ונשארנו שם כשעה וחצי. זה היה הסקס העצוב ביותר שהיה לי אי פעם. מאיה הייתה בחו"ל והשאירה לי את המפתח. היו שם כמה עציצים שהייתי צריך להשקות מדי פעם, וגם לנקות את כלוב הגרבילים ולהאכיל אותם. אלו לא היו גרבילים רגילים (אבל זה כבר סיפור אחר...). 

באוויר עמדה תחושה של סיום תקופה וריח של עץ רטוב מהגשם שהתחיל לטפטף ולחלחל אל מתחת לחלונות המוזנחים. גמרנו מהר מדי בפעם הראשונה ואני חיבקתי אותו עד שעמד לו שוב. לאחר שהכול נגמר המשכתי לשכב לידו. ליטפתי את השיער שעל החזה שלו, מסלסל אותו אנה ואנה, מעביר את היד על הפטמה ונושך לו קלות באוזן. הוא הסתובב אליי ונישק אותי, כאילו הייתה זאת הנשיקה האחרונה. באותו רגע ידעתי שזאת תהיה הנשיקה האחרונה שלנו. היא נמשכה זמן רב. 

ירדנו מהבניין העתיק. הוא הושיט ידו לזמן מטרייה מהאוויר. עצרתי אותו בעדינות והבטתי בעיניו. נראה לי שהוא ראה בעיניי את הידיעה. הלכנו בגשם, נרטבים. בכיס המעיל שלי ליטפתי את הכלבלב המתכתי שהוא קנה לי. הלכנו לעבר תל אביב ועצרנו מאחורי התחנה הישנה, במקום נסתר מעין אדם.
"רציתי לומר לך משהו." הוא אמר.
"מה רצית לומר לי?" שאלתי, בחשש מה.
הוא הביט בי בעיניים עצובות, כאילו ידע שאלו דקותיי האחרונות. חשדתי בו כבר זמן רב ולא אמרתי כלום, אבל כעת... כעת הוא פנה לפעולה מהירה, ואני יכולתי רק להתבונן בו מבצע את עבודתו האפלה. "רציתי..." הוא עצר, חושב, מהסס לרגע. ההיסוס התחלף בנחישות, ההחלטיות שטפה אותו והוא שלף את שרביטו במהירות. "שתק..." החל לזעוק וראשיתו של ניצוץ אדמדם ניצת... ונמוג מיד כאשר הקרן הירוקה הבוהקת שנבעה מהשרביט שלי פגעה בחזהו. עמדתי מעליו עם שרביטי שלי, מודע לעצמי ולמקום נפילתו, בין אשפה לעפר וכביש. ליטפתי את הלחי שלו, שהייתה כל כך חמה ונעימה למגע. הוא התגלח במיוחד בשבילי. נישקתי אותו על הלחי ועל השפתיים. לאחר מכן פניתי להמשיך את הלחש... 

לאחר שהכל הסתיים עמדתי מעליו. הרגשתי חשוף לעיני כל. ההכרה ירדה עליי, ברגע זה רצחתי אותו בעזרת הקללה ההורגת, הלחש החמור ביותר שקוסם יכול להטיל על כל יצור חי. זה לא היה הסוף. ידעתי שהוא היה אוכף חוק, ידעתי שהוא עלה עליי. כפי שאמרתי, ניחשתי זאת לפני מספר שבועות וכעת ידעתי שהוא רצה לכבול אותי ולגרור אותי למשפט על כל פשעיי, על כל עבודתי בתחום האומנות האסורה... אבל אני ניצחתי. ידעתי שמעתה אהיה פושע נמלט ורציתי להבטיח את הישרדותי. עשיתי את הדבר היחיד שיכולתי לעשות.

הנחתי את פסלון הכלבלב בכיסי בחזרה, אני אטמין אותו בשעה הקרובה המקום סודי. כעת הם ינסו להרוג אותי, אבל אני כבר מוכן, נשמתי חצויה וההורקרוקס (Horcrux) שלי יהיה במקום מבטחים, מוגן על ידי כל הקללות האיומות והנוראות ביותר שאוכל לחשוב עליהן. צעדתי לעבר האור, אל המכוניות הנוסעות, ומשם... מי יודע?

הסתובבתי לאחור רק לרגע אחד, מביט על גופו חסר החיים. הם ימצאו אותו מחר ויביאו אתו לקבורה. אני, אני צריך לברוח. פניתי לחזור ללכת, אבל לא יכולתי עדיין לעזוב אותו. הסתובבתי לכיוונו שוב ולחשתי לגוף חסר החיים... 
"להתראות ו... תודה" 

אומרים שכדי ליצור הורקרוקס צריך לקרוע את הנשמה. 
אין דרך טובה יותר לקרוע אותה מאשר לרצוח את אהוב לבך. 



***

*מ**ה זה הורקרוקס? http://www.hp-lexicon.org/magic/devices/horcruxes.html *
