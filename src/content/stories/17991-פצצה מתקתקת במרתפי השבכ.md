---
id: 17991
title: "פצצה מתקתקת במרתפי השבכ"
author: "הקוסם"
author_id: 1854
date: "2014-05-26"
category: "משהו שונה"
tags: ['המומלצים']
prev_chapter_id: 16954
next_chapter_id: 18097
original_url: "http://gogay.co.il/story.php?id=17991"
---

# פצצה מתקתקת במרתפי השב"כ

הם לעולם לא ישברו אותי. גבי אש יוקדת, מדקרות חרב בברכיי, עיני הימנית נפוחה ולא תיפקח אם גם אנסה. אני אפוף צחנת דם, זיעה, שתן וצואה כמי שימים רבים לא רחץ ולא החליף בגדים כסדרם, אך אני כבר בקושי מרגיש בה. אני שרוע למחצה על רצפת הבטון הקפואה והמטונפת, גווי החשוף והפצוע שעון אל הקיר המחוספס, חושך מצרים מקיף אותי. שפתי יבשו לגמרי, ובצבטי את עורי הוא לא אץ לשוב לקדמותו. רקתי הימנית מפמפמת, מייסרת. כמעט ולא יכול להניע עצם, בטני מקרקרת דאובה. ברגעי הערנות הבודדים שלי, אני מבחיל את עצמי. גופנית, רק גופנית. כי רוחי איתנה, ונפשי באופוריה. אני מזכיר לעצמי בפעם המי יודע כמה, שלא רק שהם לא ישברו אותי, אלא אני אשבור אותם. הם עוד יתחננו על ארבע, יציעו עד חצי המלכות, לא, את כל המלכות כולה. בסוף. לעת עתה, הם רשאים לדבוק בתעלוליהם הנבזיים, אך הזמן פועל לטובתי והם יודעים זאת היטב. צחוק צרוד ומקוטע נמלט מפי. אני בלתי-שביר.
הלמות צעדים נשמעת מרחוק, הולכים ומתגברים, ואז שקט. שקשוק צרור, נקישות מפתח בחור, חריקה מתכתית. עיני הבריאה נפקחת. האור בפרוזדור חלש ולא חודר פנימה, די בו רק שאבחין בצללית במפתן. הדמות מתנשאת כמעט עד המשקוף, דקיקה, מעודנת, איזה מין רעמת שער חלקה. תחושה לא ברורה עוברת בי. "תעצום את העיניים," נשמע קול זך וצלול ובטרם אצליח, עודי מעורער, לעבד את הקלט החושי שזה לא כבר שודר מאוזני, הכל מתפוצץ בלבן.
"אה!" אני זועק ועוצם את עיני בחוזקה, מליט פני בידי, מוכה סנוורים. קול טריקה ונעילה, הצעדים מתרחקים וגוועים לאטם, ולבסוף דממה. מה זה היה לעזאזל? עוד שיטת עינויים חדשה כנראה. למען האמת זה לא רעיון מופרך, אך מדוע הזהירו אותי? אולי בניסיון ליצור חסך שינה. בלאו הכי זה חסר תוחלת עבורם, אני מצטחק ברטט. שהרי אני, ככלות הכל, בלתי-שביר.
"מה כל כך מצחיק אותך?" הקול הסמוך מקפיץ אותי, גופי מתעוות בהלם וראשי נחבט בקיר. כעת לא רק הרקה כי אם גם העורף פועם בכאב. עיני השמאלית הורגלה קמעה באור בעד עפעפיה הסכורים, ואני פוקח אותם במאמץ, נשימתי נעתקת מפי.
מלאך ניצב לפני. יכולתי לחיות עוד אלף שנה ולא לראות יופי כזה. הוא זוהר. אני מודע לכך שאני לא נושם, שהפה שלי פעור עד כדי גיחוך, שהעיניים שלי תיכף יוצאות מהחורים, אבל אני לא מסוגל להניע שריר כי כל כולי מרוכז בבהייה בישות השמימית שלנגד עיני. הוא פורץ בצחוק, צחוק עשיר וחינני, והקסם פג. למצער מספיק כדי שאשוב לנשום, לא כדי שאפסיק לבהות.
"הפרצוף שלך," הוא מסנן בין הגעיות, "חבל שאין פה מצלמה." הוא פוסק לבסוף, מביט בי חרש, חיוך רך נסוך על שפתיו.
ראשי סחרחר, לאין שיעור מהרגיל, "מממ... מי?"
בשתי פסיעות יחפות הוא נעמד מעלי ואז יורד על ברכיו משני צידי. כל כך קרוב. חום גופו קורן אלי, הבל פיו המתקתק חודר לאפי, למוחי, לנשמתי. אני מתחיל לרעוד ללא שליטה. ואז הוא אוסף אותי, עוטף אותי, ראשי נלחץ אל שקע צווארו החם, ושום דבר לא משנה עוד. אני קורס לבכי תמרורים ללא מעצורים, ואני יודע שהם לעולם לא ישברו אותי. אי אפשר, ולא צריך, לשבור נוזלים.
