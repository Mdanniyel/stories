---
id: 17375
title: "יושב על הגדר - פרק ג'"
author: "אפיקורס"
author_id: 1453
date: "2013-12-05"
category: "אהבת גברים"
tags: ['משפחה וזוגיות']
prev_chapter_id: 17374
next_chapter_id: 17376
original_url: "http://gogay.co.il/story.php?id=17375"
---

# יושב על הגדר - פרק ג'

דקלה גיסתי היא אחת מאותן נשים שמשום מה מוקסמות מהומואים, הרעיון שיש גברים שאוהבים סקס עם גברים ואדישים לקסמים נשיים מדליק אותה.
זה לא רק הסקס שמרתק אותה, אני חושב, אלא עצם הידיעה שיש גברים שמתאהבים בגברים אחרים. יש בזה משהו שמושך אותה בחבלי קסם. יש נשים כאלו, ומצד שני יש אחרות שפשוט מתעבות הומואים וכל הרעיון של גברים שאין להם צורך בנשים מעורר בהן זעם נורא.
כשהכרתי את דקלה היא לא ידעה עלי כלום חוץ מזה שאני אחיו הבכור של החבר שלה. "אתם בכלל לא דומים." אמרה לי מיד אחרי שנפגשנו, וציינה, ובצדק, שאני דומה בחיצוניותי לאבא בעוד שנדב והתאומות דומים לאימא.
"הרווח כולו שלהם." הערתי בחיוך, ועד היום אני סבור כך כי אימא ז"ל הייתה אישה יפה, דקה, בהירה וחיננית, ואילו אבא הוא גבר רחב, מגושם קצת, תנועותיו גמלוניות, פניו חתומים בהבעת זעף וחיוכו נדיר.
עד היום אני חש שנעשה לי עוול בכך שאני דומה לו ולא לה מפני שאם איתרע מזלך להיות הומו עדיף שתהיה בהיר וחינני, קל תנועה ושופע קסם, ולא דוב שעיר שמציץ בעולם בעיניים מצומצמות בחשדנות זועפת ונאלץ להתגלח פעמיים ביום.
דקלה צחקה כשגיליתי על אוזנה את התלונה שלי ואמרה שלא נורא, עובדה שמולה אוהב אותי למרות שאני כזה וכנראה שגם אצל הומואים לכל סיר יש מכסה.
היא צדקה, מולה הודה שהוא נמשך אלי דווקא בגלל המראה הגברי מחוספס והמאוד לא הומואי שלי, וחזר ואמר לי בתוקף שאני נראה בסדר גמור ובדיוק לטעמו. בזכות אהבתו והתפעלותו ממני הוא הצליח להרגיע מעט את התיעוב שחשתי כלפי המראה שלי. דרך עיניו האוהבות הצלחתי להרגיש פחות מכוער, להשלים עם עצמי ואפילו לגלות בי כמה יתרונות.
הוא היה היחיד שהצליח לגרום לי להרגיש נוח עם עצמי, אף אחד לא אהב אותי לפני שנפגשנו, ובטח שלא אחרי שנפרדנו. אז כבר הייתי בגיל העמידה וכל רעננות הנעורים שעוד שיוותה לי שמץ חן פגה ממני, נשים עוד היו אולי מצליחות למצוא בי משהו, אבל בעולם ההומואי הייתי מקרה אבוד, רק נערי ליווי היו מוכנים לקבל את פני בחיבה וגם זה רק תמורת תשלום.
דקלה אמרה פעם שמולה היה בשבילי מה שאימא הייתה בשביל אבא שלי, ושהוא אהב אותה כי היא קיבלה אותו כמו שהוא, זועף שתקן ומגושם, וזה היה לדעתה סוד הקשר בינה לבינו.
"כן, רק שאימא לא עזבה בשביל אבא משפחה, ומולה כן."
"היא עזבה את ההורים שלה בבריטניה ובאה איתו לפה." ציינה דקלה.
"זה לא אותו דבר." אמרתי, "טבעי שבת עוזבת את ההורים והולכת אחרי בעלה גם אם פירוש הדבר שהיא צריכה לעזוב לארץ אחרת." לכתה של אימא אחרי אבא למדינה הקשה והחמה הזו שבר את לב הוריה הקשישים, ובכל זאת הם קיבלו בהכנעה את העובדה שזו דרך העולם, אבל שגבר יעזוב אישה וילדים קטנים בשביל גבר אחר... זו כבר שערורייה ופגיעה בסדר הטוב.
"ויש לך נקיפות מצפון בגלל שמולה עזב את הבית בגללך?"
"כן, קצת." היססתי, "אולי, האמת שלא. לא ביקשתי ממנו אף פעם שיעזוב את אשתו, זה הוא שרצה בזה ואת הילדים הוא לא עזב, הוא נשאר אבא מסור עד היום. אף פעם לא הפרעתי לו להיות אתם בקשר וגם אני נקשרתי מאוד אל גיא, הבן הבכור שלו."
הייתי ביחסי ידידות טובים מאוד עם דקלה בימים הרחוקים והטובים ההם, כשישנתי כל לילה עם מולה והייתי בטוח שהאהבה שלנו תחזיק מעמד לנצח. היא הייתה מרותקת לסיפורים שלי ונתנה לי הרגשה שאני חי חיים מעניינים ומלאי ריגושים והיה לי נעים לספר לה איך נפגשנו, מולה ואני, בכנס של הייטקיסטים שבאו להתפנק על חופי הכינרת - מעמידים פנים שהם מתעדכנים בחידושי המקצוע בעודם זוללים מעדנים, מתבטלים ומשתזפים - איך נדלקנו זה על זה ממבט ראשון ואיך, עד שהוא אזר עוז לספר לי שהוא נשוי ואב לשניים, כבר היינו מאוהבים מכדי לשקול פרידה.
היא בלעה את הסיפורים שלי בשקיקה ואחרי שההכרות שלנו העמיקה מעט שאלה גם בביישנות על סקס והסמיקה מאוד ובעקבותיה גם אני.
הסתפקתי בכך שאמרתי לה שבמיטה אנחנו מפתיעים זה את זה ללא הרף והנחתי לנושא. לא יכולתי להגיד לאישה - גם אם היא אשת אחי, ואולי דווקא כי היא אשתו של אחי - שלמרות שעקרונית שנינו יכולים להיות גם וגם אני מעדיף להיות פסיבי ומולה, חרף פניו העדינות וגופו הצנום, חש בדיוק ההפך ממני.דקלה הייתה הראשונה שבאה לבקר אותי ואת אבא, נושאת איתה קופסת עוגיות מעשה בית שכמעט נפלה מידיה כשמולה פתח לה את הדלת. היא ומולה חיבבו מאוד זה את זה ולא פעם חשדתי שאת מה שאני התביישתי לספר הוא גילה בלי היסוס.
עד שגם אני הגעתי לדלת, לבוש רק חלוק מגבת רופף - גמרתי להתקלח כששמעתי את צלצול פעמון הדלת - מצאתי אותם עומדים סמוכים זה לזה, קופסת העוגיות אחוזה בין שניהם, והם צוחקים, מרוצים שהצליחו להציל אותן מנפילה.
"שי חמוד, כמה יפה סידרת פה." ניגשה אלי דקלה ונישקה על לחיי וצחקה כשנרתעתי ממנה, נבוך, והידקתי את שולי החלוק, קושר בקפידה את החגורה שלו. "כבר ראיתי אותך לבוש פחות." הזכירה לי, "אתה נראה ממש טוב, רזית קצת. אז מה? אתם שוב יחד?"
"ממש לא." נחפזתי להגיד, "מולה רק מתארח אצלי קצת עד שאשתו תירגע ותחזיר אותו הביתה."
"היא לא תעשה את זה." אמר מולה, "לא כל זמן שגיא הומו."
הנחתי לחגורת החלוק הרופפת שלי ובהיתי בו בפליאה, הוא פה כבר יומיים ורק עכשיו הוא מספר לי מה הסיבה לריב שלו עם אשתו?
"ממתי גיא... אתה בטוח? הוא כבר בן עשרים ושתים, למה הוא סיפר לכם רק עכשיו?"
מולה נאנח והלך למטבח, נושא את העוגיות בידו. החלפתי מבט מודאג עם דקלה ושנינו הלכנו אחריו. "בגלל זה רבת עם ליאורה ועזבת את הבית?" שאלתי, מניח יד על כתפו - הפעם הראשונה שנגעתי בו מזה זמן רב - הוא נרעד והתרחק ממני.
"כן, בערך." אמר, וברח ממני לפינת השיש, מתחיל להתעסק בהכנת תה שאף אחד לא רצה לשתות.
"שמואל!" איבדתי את סבלנותי, "מספיק כבר, תדבר איתי, תספר לי מה קורה."
"אמרתי לך, ליאורה זרקה אותי מהבית." סח מולה, מדבר בקול נמוך אל הקיר בלי שיראה שום אות לכך שהבחין בזעפי.
"אני לא מאמינה, היא זרקה אותך מהבית? למה? מה זו אשמתך שגיא הומו?" התרגשה דקלה, "וממתי להיות הומו זה פשע?" תהתה בנוסח עדות הפוליטיקלי קורקט.
"זה סיפור מסובך ואין לי כל כך חשק לדבר עליו." התעקש מולה לדבר אל הקיר בקול נמוך וממולמל, והשתוחח מעל לשיש.
"מה? לא שמעתי מה אמרת, אולי תסתובב? למה אתה עומד עם הגב אלינו?"
"כי הוא לא רוצה שתראי את הפנים שלו דקלה, למה את כזו... כזו עקשנית?" אמר אבא מהפתח, "תעזבי אותם לנפשם ובואי הנה, באת אליהם או אלי?"
היה ברור שדקלה מעדיפה להמשיך ולחקור את מולה ולא לבלות במחיצת אבא השתלטן, אבל אני אחזתי במרפקה והולכתי אותה החוצה להראות לה כמה יפה גזמנו את עצי ההדר, ואיזה לימונים יפים יש לנו, והנחתי אותה שם עם אבא שהתעקש לפרט לה איפה בדיוק נקים מחסן לכלי הגינה ברגע שנחליט אם הוא יהיה מעץ או מפח.
"למה לא מפלסטיק?" שאלה דקלה בתמימות, "יש מחסנים מאוד יפים של כתר." עד שאבא יגמור להסביר לה מה יש לו נגד הפלסטיק שנוא נפשו, ולמה בעצם עדיף לבנות לבד, מבלוקים, במקום לקנות מהגנבים האלו מבנה מוכן, כבר תשקע השמש.
התחמקתי מהם וחזרתי למטבח. מולה ישב ליד השולחן, ראשו על זרועותיו, ובכה. התיישבתי לצידו, כרכתי יד על כתפו והשענתי את מצחי על פדחתו. רק ככה, צמוד אליו, מריח את ריח שערו, הרגשתי סוף סוף בבית.
"שי." הוא הסתובב, חיבק אותי והניח לי להקים אותו ולהוליך אותו למיטה שלי. "נו, די, בסדר, אז גם גיא... לא נורא, היום זה באמת לא סיפור גדול, וזו לא אשמתך כי ראשית כל זה לא פשע, ושנית כל הרי לא יכולת לדעת שזה משהו שעובר בתורשה ו..."
"שתוק כבר, לא בגלל זה אני... אתה פשוט לא מבין." הוא הדף אותי מעליו וגישש אחרי מטפחת. הגשתי לו טישו וחיכיתי בסבלנות עד שינגב את אפו ועיניו.
"נו, אתה מתכוון להסביר לי סוף סוף או שאני צריך להתקשר לליאורה?"
מולה הניח לטישו המשומש והישיר אלי מבט, "מילא שהילד יצא מהארון, זה לא ממש הפתיע אותי, חשדתי בזה כבר כמה שנים, אבל הוא סיפר לנו שהוא הומו רק אחרי שליאורה מצאה אצלו בתיק תרופות..." הוא שוב נאנח, "תרופות שלוקחים חולי איידס."
נאחזתי צמרמורת וברכי כמו הפכו למים. גיא, הילדון החמוד הזה שהיה כל כך קל ונעים להצחיק, שאהב לשיר ולשמוע סיפורים על דובוני אכפת לי, הילד שלימדתי את לוח הכפל והבטחתי לו שאבא שלו אוהב אותו גם אם הוא לא גר יותר עם אימא... גיא כחול העיניים עם החיוך המתוק, נער שחייו החלו רק כעת חולה איידס?
"איך? איך זה קרה? למה הוא לא נזהר? איך..."
"זה בדיוק מה שליאורה שאלה." התמרמר מולה, מבזיק אלי מבט חד שהשתיק אותי.
"אני ממש מצטער, ממש ממש מצטער מולה, הייתי מעדיף שזה יהיה אני ולא הוא."
"אני יודע." אמר מולה, התיישב לצידי על המיטה ונשען עלי, "זה בדיוק מה שאני מרגיש, הלוואי וזה הייתי אני. מה לעשות שהילד התאהב בבחור שלא ידע שהוא נשא? הם התאהבו והיו מאוד לא זהירים, זה קורה, ואגב, הוא לא חולה עדיין, ואם הוא ימשיך לקחת תרופות המצב שלו יישאר יציב עוד שנים, אולי כל החיים. הרי כל הזמן ממציאים תרופות יותר טובות."
"ומה עם הבחור שהדביק אותו?"
"גם הוא רק נשא, ואפילו לא צריך לקחת תרופות, הוא נורא מצטער הוא כל הזמן התנצל וביקש סליחה ואפילו בכה."
"מתי דיברתם איתו?"
"ברגע שליאורה הבינה מה התרופה הזו שהיא מצאה אצל גיא היא הקימה מהומה שלמה וגיא נלחץ והתקשר לחבר שלו שבא מיד. ליאורה התנפלה עליו כמו לביאה פצועה וכשאני התערבתי וניסיתי להפריד ולהרגיע... " הוא נאנח ונשכב על המיטה, כובש את פניו בכרית.
"ואז היא זרקה אתכם מהבית?"
"כן."
"טוב, זה בטח היה בשבילה שוק נוראי לגלות בבת אחת שהילד שלה לא רק הומו אלא גם חולה איידס, אבל אני בטוח שעם הזמן היא תירגע."
"היא כבר נרגעה והתפייסה עם גיא, אפילו לירון היא הצליחה לסלוח פחות או יותר, אבל לי לא. טוב, היא הרי חייבת להוציא את הכעס על מישהו."
"אבל למה עליך?"
"כי אני שורש כל הרע."
"מי, אתה? למה?"
"כי בגללי גיא יצא כזה, ואם לא אני הוא לא היה נדבק. הכל בגללי ובגלל הדוגמא הרעה שנתתי לו."
"איזה דוגמא רעה? אל תדבר שטויות, מה דוגמא רעה? אז עזבת אותה לכמה שנים וחיית איתי, אז מה? בגלל זה הוא נעשה הומו? וחוץ מזה הרי בסוף חזרת אליה, למה בעצם חזרת אליה?"
"מרוב פחד. ברגע שירד לי דם, אז, בפעם האחרונה שאני ואתה... אתה זוכר?"
"אני בחיים לא אשכח. לא הייתי צריך לצעוק ככה, נורא נבהלתי מולה והגבתי כמו מפגר, אני מבקש סליחה."
"שטויות, אני נבהלתי עוד יותר. הייתי בטוח שאני הולך למות ופחדתי כל כך... בגלל זה חזרתי לליאורה, מהפחד. הרגשתי שזה העונש שלי שעזבתי אותה ואת הילדים וניסיתי לעשות תיקון, אבל טעיתי, זו הייתה רק אזהרה, העונש זו המחלה של גיא."
"מולה, ברור לך שאתה מקשקש שטויות לא רציונאליות שמתאימות לאיזה דוס פרימיטיבי, לא לבן אדם מודרני." הצהרתי ונשכבתי לצידו.
"כן, אני יודע, אבל אני בכל זאת מרגיש שאני אשם." לחש מולה ונצמד אלי, מניח לי לכרוך את זרועותיי סביבו בחוזקה ולהניח את ראשי על כתפו.
"בגלל מה אתה מרגיש אשם?" גיששתי אחרי זקפתו שפרחה חרש בסתר מכנסיו.
"בגלל זה." הוא נאנח ופרם את חגורת חלוקי והסתובב אלי, מצמיד את בטני לבטנו.
"בגלל הזה הזה?" גיחכתי ומשכתי ביד אחת את תחתוניו למטה, חופן בידי השנייה את אשכיו, מחכך את אברי באברו.
"כן, בדיוק, בגלל שורש כל הרע הזה." נאנח מולה, רכן והצמיד את פיו אל הזין המשתוקק שלי.
