---
id: 16061
title: "זר פרחים"
author: "מורן א."
author_id: 1695
date: "2010-08-22"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=16061"
---

# זר פרחים

נכנסתי לחנות הפרחים שנמצאת בפינת רחוב פרישמן. בכל פעם שאני עוברת לידה אני מתפתה להיכנס. מתפתה לקנות לי צרור רענן ומריח בשביל שירענן לי את החיים אבל יודעת שבמהרה ינבול ומפחדת להשוות אותו לחיי.



הפעם החלטתי להביא לה את אותו צרור רענן שאני מייחלת עבורי בכל פעם. בכל זאת יום הולדת זה מאורע. היא לא תחשוד בכוונותיי. פרחים ליום הולדת זו הוצאה מוכרת.



דמות צנומה וחייכנית ניגשה אליי. אישה מבוגרת ששאלה לאיזה אירוע. כמעט התפתיתי לומר לעצמי ואמרתי ליום הולדת. היא הציעה ורדים ואני סירבתי, הציעה חבצלות והיססתי, הציעה קאלות ונבהלתי. היא שאלה למי יום ההולדת. "לחברה", יריתי מהר והסתובבתי, חוששת שתראה את מבוכתי. "אולי חמניות?", הציעה. "צהוב זה לא הצבע", השבתי. 



הריח הפיח בי חיים חדשים. הסתובבתי בין הפרחים כמעט שיכורה ממאנת להחליט מה יתאים עבורה. איזה צבע תאהב, מה לא יהיה שקוף מדי, גדול מדי, מפואר מדי, קטן, אחר, מריח, מתאים. האישה הציעה שאסתובב וכשאמצא משהו שאחשוב כמתאים אפנה אליה. הנהנתי בהסכמה ותרתי בעיניי אחר מבוקשי שטרם היה ברור.



לבסוף יצאתי עם זר לא קטן ולא גדול, לא פשוט, אך גם לא מפואר, צבעוני ומריח ארוז בנייר ממוחזר עם חוט רפייה טבעי ולוגו החנות `צבע ופרח` מוטבע למרגלותיו.



מרוצה התחלתי את הליכתי לעבר ביתה. לבושה בזר, חושבת איך תקבל את פנינו. תמיד אמרה שפרחים עושים לה חשק לטייל. קיוויתי שהזר יגרום לה לרצות לטייל איתי. קיוויתי שתיקח את ידי ונרוץ בשדות, יחפות, משוחררות, נטולות מחשבה.



"איזה זר יפה", כמעט נתקעתי באיש שהגיע מהכיוון הנגדי. "תודה", אמרתי, מרוצה מהבחירה שלא הייתה פשוטה. אנחנו מכירות כמעט שנתיים. שנה, תשעה חודשים ויומיים. אני אוהבת אותה בכל לבי והיא? היא אוהבת אותי, אך אחרת. לא כמו שהייתי רוצה, אלא כמו שהיא חושבת שאני אוהבת אותה, כמו חברות, כמו שני פרחים באותה אדנית ולא כמו צמחים מטפסים הסרוגים אחד בשני.



תחת ביתה אני משתהה. רגע עומדת בפתח שביל הבניין, עיניי נשואות מעלה לעבר הקומה השנייה מצפות לראותה מאושרת ביומה. וברגע השני נמלכת בדעתי, אוספת את צעדיי ומתיישבת על הספסל הציבורי מול ביתה. כל העת הזר לא מש מידי וריחו המענג מוביל אותי אליה מבלי לחשוב.



מה יהיה אם לא תאהב, אם תסתפק בנימוס ותניח אותו על השיש במטבח ותיתן לו לנבול. מה יהיה אם יהיה כחלק מזרים נוספים ולא תדע להבחין שהוא שלי, שהוא לבי ותפסח עליו כשם שהיא פוסחת עליי. הבטתי אל חלונה ממקום מושבי.



בחורה צעירה יפת מראה בעלת הבעה עצובה חלפה מולי. באחת נעמדתי מולה עצרתי אותה מהליכתה. עדיין מבולבלת, ספק מבוהלת הגשתי לה את הזר, חייכתי ואמרתי, "בשבילך."





*





היא אמרה שנגמר. ששום דבר שאומר או אעשה ישנה את החלטתה. היא חייבת זאת להוריה. לא תוכל לשאת יותר בשקר. "אני אוהבת אותך", אמרה כמעט בלחישה, "אבל אני עוזבת." 



שנה אנחנו יחד. "שותפות". בבית, במיטה, בחיים. הוריה באים לבקר אחת לחודש ואז אנחנו מסדרות את המיטה בחדר העבודה כדי שיחשבו שזה החדר שלי. הם נחמדים, מתעניינים, שואלים מה שלום החבר (הם חושבים שיש), ושאולי אכיר גם לבת שלהם כי היא כבר הרבה זמן לבד, בעצם מאז עברנו לגור יחד, הם נזכרים. הלב מתכווץ בכל פעם שאנחנו משקרות והיא לא מוכנה יותר. "את לא מבינה", היא אומרת לי. "הם מבוגרים, הם שמרנים. הלב של אבא שלי לא יעמוד בזה."

"אז שישב", ניסיתי להצחיק ללא הצלחה ועכשיו היא עוזבת את הבית שלנו, את המיטה שלנו, את החיים שלנו, בשביל לחיות חיים מזויפים במקום אחר.



נסעתי למקום בו נפגשנו. רציתי לחשוב. ברחוב לפתע קפצה מולי מישהי עם זר פרחים. הגישה לי, אמרה "בשבילך" והלכה. לפני שהספקתי להבין למה ואיך, היא נעלמה.



זר יפה, צבעוני, ריחני. חשבתי להסתובב ולהביא לה. הזר היה מושקע ונבחר בקפידה. אין ספק שהיה מיועד למישהו או מישהי מיוחדת. התיישבתי על הספסל ממנו קפצה כשהזר בידי. סירבתי להבין מדוע אינה נלחמת. מדוע מקבלת עליה את גזר הדין של מאסר עולם. מדוע הם חשובים לה יותר ממני.



המשכתי בדרכי לעבר בית הקפה "גוונים". לפני שנה בדיוק נפגשנו כאן. חברה משותפת הכירה בינינו. הפגישה הייתה הצלחה מהרגע הראשון. היא הצחיקה אותי, עניינה אותי, לבי יצא אליה. מאז היינו בבית הקפה הזה כמה וכמה פעמים תודות לאותה פגישה. כעת אני לבד, אני וזר הפרחים.



"להביא לך מים?", שאלה המלצרית ומשלא הבנתי המשיכה, "בשביל הפרחים."

"תודה", השבתי, מודעת לחברה החדשה שנקרתה בדרכי. "את יכולה לשים אותם מאחור עד שאלך? הם תופסים הרבה מקום" סירבתי שיתפסו את מקומה.

"בשמחה". המלצרית נטלה בידה את הזר ומצאה לו מקום מאחור. 



אחרי שעתיים, שני הפוך וחצי קופסת סיגריות החלטתי שאיני מוותרת. הייתי איתנה בדעתי לשנות את דעתה, עדיין לא מאוחר. יש לי עד מחר. היא חייבת להבין, חייבת. השארתי את התשלום והטיפ על השולחן ורצתי הביתה.





*





"של מי הזר הזה?", הוא שאל מהמטבח. 

"זה שלי", השבתי. הייתה פה החמודה הזאת בלי החברה שלה ושכחה את הזר. הוא כל-כך יפה אז אקח אותו הביתה. אולי אתן לה. אתקשר מלמטה ואבקש שתרד עם הכלב, ואז אתן לה. אבל איך תתרץ את הזר. `ירדתי עם הכלב ושבתי עם זר?` זה הרי לא הגיוני. למה אני תמיד מסתבכת עם נשים נשואות. למה אני לא יכולה למצוא בחורה פנויה, כמוני, מישהי שתהיה רק שלי בלי מטען חורג של משפחה שזכתה בה לפניי. לא אכפת לי מה תאמר. אשלח לה הודעה לנייד ואבקש שתרד.



עוד שעה למשמרת ואני אצלה. התרגשות החלה פועמת בי. "שאף אחד לא יגע בזר, הוא שלי. שמעתם?", קראתי אל שאר המלצרים. היו לי זוג מבויש בשולחן שלוש. הם רק שתו קפה, בוודאי פגישה עיוורת, אני כבר יודעת לזהות. בשולחן ארבע היו קבוצת נערים מעצבנים שהוציאו עליי את מרצם הבלתי נדלה. אישה מבוגרת מאוד ישבה שעות והביטה בעוברים ושבים בשולחן שתיים. החמודה שברחה הייתה בשולחן חמש. לפחות השאירה טיפ יפה.



הזמן עובר. מדי פעם מציצה שהזר עדיין במטבח, מתרגשת בכל הצצה מחדש. בסגירה אני נוטלת אותו בידי, נכנסת למכונית ושולחת לה הודעה, `עוד חמש דקות תרדי עם הכלב`. קיבלתי תשובה, `כבר?`, `יש לי הפתעה`, המשכתי, `עוד חמש דקות`, היא כותבת בחזרה.



הגעתי לבניין מספר שלוש, כמו תמיד. היא גרה במספר שבע, אך אני מחכה לה כאן, ליד שלוש. כדי שלא יראו. היא חוששת, לא מסתדרת טוב עם סודות האישה שלי. מרחוק ראיתיה פוסעת עם הכלב. מאושרת. יצאתי אליה עם הזר. "בשבילך אהובתי". היא הייתה המומה.

"בשבילי?"

"כן. רק בשבילך" היא הגישה אותו אל אפה ופניה לבשו מבט מאושר. 

"את מתוקה. לא היית צריכה."

"אני יודעת, אבל רציתי", השבתי לה.



לפתע התעוררה אל המציאות ושאלה איך תוכל לתרץ את קיומו של הזר. "תגידי שמצאת אותו ברחוב", ניסיתי לעזור. "ממתי מוצאים זר פרחים יפה כזה ברחוב?"

"ממתי שיש לך מאהבת", התגרתי בה. היא צחקה ואמרה שחייבת לעלות, שגם ככה בעלה לא מבין מדוע הכלב צריך לרדת יותר משש פעמים ביום. נישקתי אותה והיא הלכה. נותרתי לעמוד ולהתבונן בגבה המתרחק. חושבת עד מתי נחיה כך, עד מתי תרצה אותי, כך, עד מתי?





*





"תראה מה מצאתי ברחוב, בוודאי נפל", פניתי לבעלי בתקווה שיאמין שמצאתי זר פרחים מקסים סתם כך מונח ברחוב. וכפי שאני מכירה אותו, הוא לא ימהר להבין. "איפה ברחוב?" שאל. 

"למטה."

"פשוט מצאת?"

"הכלב מצא."

"יפה הזר, תני לי לראות?", הוא נטל בידו את הזר ואמר שזה בדיוק מה שהוא צריך בשביל יום ההולדת של אחותו. "מתי יש לאחותך יום הולדת?", התפלאתי.

"היום, שכחתי לגמרי. כשהיית למטה עם הכלב היא התקשרה, נעלבת ושאלה אם אני מגיע. לא קניתי לה כלום משום שלא זכרתי, אך עכשיו יש לי זר פרחים. יחסוך לי לעצור בדרך ולקנות סתם משהו. הוא נראה כאילו השקעתי."

"למה אתה קמצן, תשאיר לנו את הזר", התעקשתי שלא ייקח את הזר שלה, את האהבה שלה, את מה שמחזיק בשפיותי.



הנישואים האלו הם טעות. החיים איתו הם טעות. הפחד שלי הוא טעות. פחדתי להרגיש, פחדתי להודות. רציתי כל-כך להיות כמו כולם, רציתי לרצות את כולם, להיות בסדר. בסדר עם ההורים, בסדר עם הגברים, בסדר במיטה, בסדר איתה, ונשארתי בסדר גם בחופה. כמעט כל יום אני מבינה כמה גדולה היא טעותי וכמה חלשה אני בשביל לשנות אותה. מזל שמצאתי אותה, את האור שלי. איתה אני מרגישה חיה, איתה אני שפויה. מקווה שלא תשבר מהמצב הלא פשוט ותישאר, לפחות עד שאבריא מפצעי החרטה.



"מדוע את כל-כך קשורה אליו, הרי לפני רגע הכלב מצא אותו ברחוב. אני לא לוקח לך מה שהיה שלך. תחשבי שלא מצאת אותו כלל", חוסר הרגישות היא תכונתו הבולטת, אך אולי היא של מרבית הגברים. למה אני תקועה איתו, למה אין לי אומץ לעזוב, למה? היה לי עצוב שייקח ממני את הנשמה שלי שפרחה בשלל צבעים, אך סירבתי להתעקש כדי שלא יחשוד.





*





"אח יקר, תודה ששכחת."

"אני? מה פתאום, רק התעכבתי". אחי הגיע באיחור עם זר פרחים מהיפים שראיתי בחיי, צבעוני וריחני. פרחים תמיד עושים לי חשק לטייל. אילו רק הייתה פה היום, אולי הייתי לוקחת אותה לטייל, אולי הייתי אומרת לה שאני אוהבת אותה, יותר, יותר ממה שהיא חושבת.



היא התנצלה ואמרה שלא תוכל להגיע, שצץ משהו, אבל שלא אדאג כי נחגוג בפעם אחרת. קשה היה לי להסתיר את אכזבתי. יותר מכולם רציתי אותה פה לידי. לא יודעת מדוע הזר הזכיר לי אותה, אולי בגלל התווית. תמיד אמרה שהיא רוצה להיכנס ל`צבע ופרח`. תמיד רצתה לקנות לעצמה `צרור רענן`, אלו היו מילותיה. איזו מקריות שהזר הזה בא משם, כאילו הביא לי אחי אותה.



"אני שמח שאת אוהבת", אמר. 

"אוהבת? אתה משוגע? זה הזר הכי יפה שהביאו לי אי פעם. לא הייתי מאמינה עלייך."

"זה לא אני, זו המוכרת."



אחרי כמה שעות בבית מלא אנשים, התקשרתי אליה. אמרתי לה שהיא חסרה. פחדתי לומר שחסרה לי. אמרתי לה שקיבלתי זר פרחים שמזכיר לי אותה. היא שתקה. אחר-כך שאלה אם בא לי לטייל. אמרתי שכן, אמרתי שאיתה. היא אמרה שתבוא מחר ולא תשכח להביא, זר פרחים.
