---
id: 16222
title: "עוד מעט תיכבה השואה"
author: "ציפור שיר"
author_id: 1561
date: "2010-12-26"
category: "שירה אחרת"
tags: ['שירה אחרת']
prev_chapter_id: None
next_chapter_id: None
original_url: "http://gogay.co.il/story.php?id=16222"
---

# עוד מעט תיכבה השואה

א

עוד מעט תיכבה השואה

כוכב שזרח בשמי ההיסטוריה

עוד מעט תיכבה השואה.


תתייצבנה קשות האנדרטאות

יציבים יוותרו בברונזה גיבוריה,

הדמעות תתכנסנה לעין שנית.


הספרים ימשיכו הקרא והקרא

הסרטים יוסיפו לגלול בתמונות ובקול,

סמטאות צרות תצבענה על שמות רחובות. כגון-

'רחוב שארית הפלטה.' 


אבל עוד מעט תיכבה השואה.

כי כבים הכוכבים שדרכו בה ברפש

וחדלים שבוססו בה בבוץ.

עוד מעט קט

זה ממש בפינה-

שארית הפלטה תעצום את עינה.



ב

יהיו אי פעם 

מי שיאמרו-

היה הייתה שואה לעם היהודי

אי שם במאות של האלף ההיא.

הכול מתועד ומונצח כמעט בכל אמצעי.

מה זאת שואה? 

מעשה ונדליזם פראי.

מין קטסטרופה של הרג על בסיס גזעי.

השתלחות החזק בחלש בניצול צבאי

ובכלל... מעשה נוראי.
