---
id: 16167
title: "לחישת אהבה"
author: "מורן א."
author_id: 1695
date: "2010-11-03"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=16167"
---

# לחישת אהבה

נתת לי נשיקת קפה ואמרת שאת אוהבת אותי. עינייך זרחו כשאמרת, החיוך המתוק שלך עיטר את פנייך ואני הרגשתי את הזרועות שלך חובקות אותי למרות שלא זזת ממקומך. ההפתעה שלבשו פניי  החליפה את התגובה שתכננתי לרגע הזה ממש. תכננתי להתקרב אלייך, לקרב את שפתיי לשלך ולנשק אותך, נשיקה חמה, נשיקה עם שרידים של סוכריית הלימון שמצצתי קודם, נשיקה ארוכה. תכננתי להסתכל לך בעיניים אחרי שאנשק אותך ולומר לך שגם אני אוהבת אותך, בכל לבי. תכננתי לתת לך להרגיש בדיוק כפי שתכננתי אני להרגיש באותו הרגע, אבל במקום זה רק הופתעתי ושמחתי ונמסתי ובעיקר התרגשתי ולא הצלחתי לעשות כלום מכל התכנונים המוקפדים שלי.

האהבה שלי אלייך הייתה ללא כל תכנית מוקדמת, היא הגיחה לפתע אחרי שהסתתרה כמעט חודש ימים בתוך מילים כתובת ספק מסתתרות מעט אינפורמטיביות, כי בשבילך מילים כתובות הן בעיקר הבזקים של רגע, של צורך, של העברת מסרים ובשבילי הן שפה שניה. היו לנו התנגשויות חזיתיות, אני ליטפתי במילים, אני ריפדתי שיחות, אני צבעתי רגעים ואת חידדת את הכל ותמצתת לכמה מילים עם הרבה רציונל שדחה את הרגש כמו שמן למים.

לא תכננתי להתאהב בך.

אבל כבשת אותי ברגע אחד כאשר לא שמתי לב, כשהפסקתי לרפד את הלב שלי במילים, לעטוף את הרגש שלי בחרוזים, הצלחת לגעת לרגע אחד שהספיק להפריח את השממה. נגעת בי ורציתי שתגעי עוד, רציתי שתהיי עוד. המילים זרמו ממני כאילו סכר נפתח, אפילו לך היה קשה לעמוד מולן, אפילו את התחממת באורן הקלוש שרק החל להבהב וקיבל את הגוון הבהיר והיפה שלו עם הזמן.

נתת לי עוד נשיקת קפה. אני לא אוהבת קפה אבל אני אוהבת אותך והנשיקות שלך נוגעות חרש בלבי, נגיעות קטנות וחטופות שממקמות אותי בדיוק מולך, ממקמות אותי איתך ואת החלומות שלי לצידך. מזמן לא הרגשתי כל כך יציבה גם אם לך כלום עוד לא יציב. מזמן לא הייתי כה שלמה, גם אם לך קצת מתפוררת התפאורה והדרך אל הרגש לעתים נסתרת, אך את יודעת שאני שם, אני בדרך הזאת, אלייך.

לחשתי לך שאני אוהבת אותך. זה לא היה כפי שתכננתי, לא הסתכלתי לך בעיניים ולא נישקתי אותך נשיקה חמה וארוכה. קירבתי את פי לאוזנך ולחשתי לך, לחישת אהבה. מתוקה חמוצה בטעם לימון.
