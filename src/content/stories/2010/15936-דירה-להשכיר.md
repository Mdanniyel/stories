---
id: 15936
title: "דירה להשכיר"
author: "כבדי"
author_id: 1063
date: "2010-04-14"
category: "אירוטיקה נשית"
tags: ['סיפורי אירוטיקה', 'אירוטיקה נשית']
prev_chapter_id: None
next_chapter_id: None
original_url: "http://gogay.co.il/story.php?id=15936"
---

# דירה להשכיר

כשנכנסתי לדירה, שדלתה הייתה פתוחה מעט, הדבר הראשון שקלטו עיניי היה הציור היפהפה שהיה תלוי במרכז הקיר. מסגרת נמוכה ורחבה, שהציגה קנבס שעליו מצוירים קווים אבסטרקטים לאורכה ולרוחבה, ובצידה הימני תווי אישה מעומעמים. 

אני אומנם לא חובבת אומנות נלהבת, אבל אני חובבת נשים נלהבת, בכל תחום אומנותי. חיוך קטן עלה על פניי. 'אני מקווה שהציור נשאר.' חשבתי.

הסתובבתי לי בין החדרים. סקרתי תחילה את המטבח, בודקת מה קיים בו ומה טיב המקרר. לאחר מכן עברתי למרפסת, שבה נמתחו חוטי כביסה מצד לצד. ולצד הספה שהייתה צמודה לקיר, חיכתה מכונת כביסה ישנה וצבעונית. בינתיים אני אוהבת את הווייב בבית הזה. 

עברתי לאחד החדרים דרך דלת שקופה שקישרה בינו לבין המרפסת ואז נגלו אליי שתי בחורות שגם הן הסתכלו סביב. 

"היי!" פניתי לשתיהן. "אחת מכן היא השותפה שנשארת?"

אחת מהן פנתה לעברי. "היא בחדר השני, מראיינת מישהי."

"אז זה החדר המושכר?" קיוויתי שהן יידעו.

"כן..." ענתה ביובש. חיפוש דירה זה תהליך קשה ולמצוא מועמדים אחרים שגם יהיו נחמדים אלייך, קשה אפילו יותר.

בחנתי את החדר. היה בו ארון חביב, שנראה שיספיק לי בגודלו, ומדף ארוך שאולי אוריד מהקיר אם לא יהיה שימושי. ניסיתי לשער אם כל הדברים שלי יוכלו להיכנס כאן, ונראה לי שלא תהיה בעיה. 'אני אוהבת את הדירה הזאת, נראה לי שאסתדר כאן.' חשבתי לעצמי. 'אני מקווה שגם השותפה נורמלית.' 

התיישבתי על הרצפה, שעונה בגבי על הקיר, מתכננת במוחי איך למקם את המיטה, איפה תעמוד הספרייה הקטנה שלי. מושלם. השענתי גם את ראשי ושקעתי במיני מחשבות. על האקסית שלי, על כך שבגדה בי וכמובן, שבגלל שגיליתי- אין לי איפה לגור עכשיו. איך יכולתי להתאהב בה ככה ולהאמין שהיא רק איתי? הרי הכרתי אותה כל כך הרבה זמן בתור חברה, ראיתי איך היא משקרת לכל הבחורות שלה, כל אחת בתורה. ומה עשיתי? התאהבתי בה עד כלות נשמתי וקיוויתי שלי היא לא תעשה את זה, הרי היינו חברות לפני כל זה.

אבל היא לא השתנתה ואני העברתי את החפצים שלי לההורים ובכיתי בימים שלאחר מכן. כשהתאוששתי, התחלתי לחפש דירה חדשה. אחרי חודשיים אצל ההורים, רק המחשבה על לחזור לגור איתם, גורמת לי לבכות עוד כמה שעות. 

'שלום' עדין נכנס למחשבותיי. הרמתי את עיניי לעבר בחורה מתוקה עם עיניים כחולות ועמוקות, שהושיטה אליי את ידה. שמתי לב שרק שתינו בחדר.

"אני רעות, נעים מאוד." מיד התרוממתי ולחצתי את ידה. היא הייתה מעט נמוכה ממני ועיניה חייכו יחד עם שפתיה העדינות. היא לבשה מכנסיים קצרים וגופיה בצבע תכלת, שתחתיה בלטו הרצועות השחורות של החזייה. רעות אספה את שערה השטני בשתי ידיה לכדי 'קוקו'. "חם כאן. בואי, בחדר שלי המזגן כבר פועל."

"אני מאיה, דרך אגב." אמרתי כשיצאנו לעבר החדר השני. "וזאת תמונה מדהימה." נשארתי כמה שניות מולה, מתעמקת בה שוב.

רעות חייכה ואמרה תוך כדי הליכה, "גם לדעתי, בגלל זה תליתי אותה." חייכתי לעצמי ונכנסתי גם אני לחדרה, ידיי בכיסים. "אני אחקור אותך קצת, טוב?" רעות דיברה בקול רגוע ובטוח. "אל תילחצי, אני פשוט חייבת לדעת שהבחורה שאני מכניסה לכאן לא שרוטה בשכל."

"אבל אני כן." חייכתי, מקווה שהבדיחה תיתן לי נקודה.

"כולנו שרוטים באיזושהי רמה, לא?" היא קרצה ואני הוצאתי את הידיים מהכיסים, מתחילה לחשוב שיש סיכוי, אחרי כל הדירות שראיתי, שמצאתי את הדירה בשבילי. "כל עוד את לא ברמה של רוצח סדרתי, נראה לי שנסתדר."

צחקתי צחוק מאופק מעט. "לא, לא. סתם דפוקה מהיסוד."

"כמו שאמרתי, כולנו... אז נתחיל בחקירה הצולבת. איפה את גרה עכשיו?" רעות התיישבה על מיטתה ואני בחנתי את החדר שהיה מאובזר היטב בשולחן, טלוויזיה, מחשב נייד, כיסא מחשב ושני ציורים על הקירות. התיישבתי על הכיסא.

"אצל ההורים."

"אוקיי. וגרת פעם מחוץ לבית של ההורים?"

"אה, כן. שנה בערך." לא פירטתי יותר מדי. לא ידעתי איך היא תקבל את זה.

"עם שותפה?" היא מיד התעניינה והכריחה אותי להיחשף.

"לא. עם החברה שלי." השפלתי את מבטי לרצפה.

"ואללה? ואני מבינה שזה לא הצליח..." האמפתיה בקולה גרמה לי להרים את עיניי.

"לא הצליח זה בלשון המעטה. תפסתי אותה בוגדת בי."

"אאוץ'. אני מצטערת." היא המשיכה במתיקות והבנה. 

"זה בסדר, התגברתי על זה. היא לא שווה שנדבר עליה עכשיו." אמרתי וחזרתי להתעמק בחדר. שלוש מסגרות ועליהן קנבס מתוח היו מוסתרות מאחורי הטלוויזיה. עוד מבט או שניים גילו צבעים ועפרונות, מה שעזר לי להחליף נושא שיחה. "את ציירת את הציור בכניסה?" 

רעות הנהנה בביישנות. "מין אהבה קטנה שיש לי."

"קטנה? את מוכשרת, גברת!" התקרבתי מעט עם הכיסא. "גם הציורים שכאן יפהפיים. אני לא ממש מבינה בזה, אבל אני לא אומרת סתם. אני ממש אוהבת אותם." 

"תודה..." מלמלה תחת חיוך מבויש והמשיכה בשאלותיה, "יש לך תחביבים?" 

"קצת ספורט, קצת כתיבה."

"מגניב. אשמח לראות בהזדמנות."

"את הספורט?" צחקתי וזכיתי לצחוק מצידה. זה היה סימן חיובי מבחינתי. "אני אשמח לתת לך לקרוא דברים שלי, כשנגור יחד." אמרתי בביטחון.

"כשנגור, הא? אני מבינה שלי אין מילה בעניין." 

"ברור שיש, אני פשוט חושבת שנהיה שותפות מצוינות." משכתי בכתפיי. בשלב הזה כבר קיוויתי ליותר, אבל ידעתי שאם אגיד משהו, אני מסתכנת באיבוד הדירה.

"האמת שגם אני. אז נראה לי שנוותר על שאר השאלות ואני אתן תשובה סופית תוך יום -יומיים." רעות קמה ואני מיד אחריה.

התקדמנו בדממה מתוחה אל הדלת, הנחתי ידי על הידית ואז נזכרתי והתקרבתי לעברה, מביטה לתוך עיניה הנעימות. "שכחתי לשאול... אם תבחרי בי, תוך כמה זמן אני אוכל להיכנס?" 

"מבחינתי, יום אחר כך. אני משלמת את השכר דירה לבד כרגע, אז גם אני מעדיפה שהכול יקרה כמה שיותר מהר." ריחה נכנס לנחיריי ותהיתי אם אני הולכת לעשות טעות, אבל עוד לפני שהחלטתי, רכנתי אליה ונשקתי לשפתיה.

היא לא התרחקה, להיפך. היא החזירה לי נשיקה עדינה וליטפה את מותניי. דחפתי אותה אחורה, תוך כדי החזקת הראש שלה, מוודאת שלא יידפק בקיר ומרימה את עיניי לבדוק שהתמונה שמעלינו יציבה מספיק ולא תפתיע אותנו בנפילה חופשית. רעות נשקה לצווארי וידיי נכנסו תחת גופייתה, לשוני חיפשה את לשונה וכשמצאה, הנשיקות העדינות והקטנות הוחלפו בנשיקה סוערת ומעוררת. תוך מספר שניות, השלנו מעלינו את הגופיות ונלקחתי אחר כבוד למיטה. 

הורדתי את מכנסיי וטרם נשכבתי עליה, נישקתי את בטנה המתוחה לכל אורכה והוספתי נשיקה על כל זרוע. לא ידעתי עד כמה היא מנוסה בתחום ולכן פחדתי ללכת מהר מדי.

"אני... יכולה להוריד לך...? זאת אומרת... להוריד לך את המכנסיים?" שאלתי תוך כדי נישוק עיניה ופניה. 

"אהא. את יכולה באותה הזדמנות גם לפתוח לי את החזייה." היא חייכה והוסיפה, "מה, מאיה, חשבת שאני סטרייטית? נראה לי שאת צריכה לבדוק את הגיידר שלך..."

"לא. לא חשבתי. פשוט... לא משנה. פשוט לא רציתי להבהיל." התיישבתי והיא משכה אותי אליה, מנשקת את כתפי. לא בזבזתי זמן ונשקתי לה תוך כדי הורדת מכנסיה והרשיתי לעצמי להרשים אותה בפתיחת החזייה ביד אחת. שדיה הרכים והעגולים נפרשו למולי, נשקתי להם וליטפתי אותם בעדינות, אצבעותיי ציירו עיגולים סביב הפטמות המזדקרות אט אט והגדילו לאט את מעגלן סביב העטרה ועוד, עד לפגישתן בצלעות. שפתיי עלו לפיה ונשקו לכל שפה בנפרד. מתעכבות מעט ובוחנות את הטעם, ממששות את המרקם. לשוני נדחקת ביניהן ובורחת החוצה. שפתיי מרפרפות על אלו שלה. ידיה ליטפו את מותניי ולאחר מכן אחת מהן נשלחה לתוך התחתונים לתפוס את ישבני והשנייה פתחה את חזייתי. 

התרוממתי מעט והורדתי את החזייה ממני, דואגת שכשארד חזרה, רגלי תתחכך בין ירכיה ושדיי החומים ינוחו על שדיה הלבנבנים. התרוממתי שוב וידי נכנסה לתוך תחתוניה, מגששת דרכה ומוצאת את הרטיבות המיוחלת. גופי ירד מטה במקביל להחלקת אצבעותיי בין שפתיה, שוב התרוממתי, אצבעותיי עולות עימי. הפעם גם התנתקתי מגופה החם והנעים, למורת רוחה של רעות שתפסה בזרועי ושלחה אליי מבט שואל. מבטי שידר 'אל דאגה'. הורדתי בזריזות את תחתוניי וחזרתי לאותו מיקום, מעבירה את שפתיי התחתונות על ירכה ואצבעי מתעטפת נוזלים, נכנסת לתוכה ויוצאת. חייכתי לעצמי חיוך שובב, רכנתי לאוזנה ולחשתי:

"אז להתחיל לארוז מחר?" 

רעות צחקה בקול והנהנה, השתהיתי באוזנה וליקקתי את התנוך, עולה מעלה וחוזרת מטה. נשיכה קטנה בצווארי החזירה אותי למעשיי הקודמים. אצבעי סבבה את הבליטה המזדקרת ונכנסה לנקב נשיותה. הלוך וחזור, יוצאת, סובבת ונכנסת. אנחה קטנה וסקסית נפלטה מגרונה ואני המשכתי במעשיי, גופי עולה ויורד, שדיי מועכים את שלה ומתנתקים, שערות ערוותי מרפרפות על ירכה ונפרדות, עולה ויורדת ואנחות נוספות התחילו להתפזר באוויר. המשכתי באותו הקצב, מגבירה את העוצמה ומרככת, עולה ויורדת, מכניסה ומוציאה, מתחככת ומתנתקת. נשכתי קלות את שפתיה ומצצתי אותן, סופגת את גניחותיה ומגניבה לפיה אנחות משל עצמי. גניחותיה התחזקו בהדרגה עד שהפכו לצעקות קצרות ומענגות. הוצאתי את ידי בעדינות מבין רגליה ונשכבתי לידה.


היא הסתכלה בעיניי ולחשה: "ברוכה הבאה, שותפה..."
