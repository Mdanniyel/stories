---
id: 15937
title: "סיפור יציאת ורונה"
author: "אוהב חורף"
author_id: 1397
date: "2010-04-11"
category: "אהבת גברים"
tags: ['אהבה', 'סיפורי אהבה', 'אהבת גברים']
prev_chapter_id: None
next_chapter_id: None
original_url: "http://gogay.co.il/story.php?id=15937"
---

# סיפור יציאת ורונה

אני מכור לסקי. 

זה משהו שכנראה טבוע עמוק בגנים שלי, משום שבמקום שבו נולדתי באוסטריה, נולדים כבר עם מיגלשים, כך מספרים. ההורים שלי נהגו לשכור בקתה בפאתי כפר מבודד בהרים מעל העיר שבה גרנו והעברנו מידי שנה חופשות חורף קצרות. בקיץ העברנו בה חודש תמים של חופשה משפחתית מדהימה בנוף ששינה את פניו מלבן בוהק וחורפי למרבדי פרחים, פלגים, מצוקים ואוויר צלול הומה ציוצי ציפורים. 

כששהינו בבקתה בחופשות החורף, יצאנו לגלוש כשמזג האוויר איפשר זאת, או טיילנו ביערות האשוחים מלאי ההוד, מוקסמים מהבוהק. בקיץ טיילנו במורדות, נהנים משלל פרחי הבר. אבי הכיר את כולם, ולימד אותנו בדרכו המיוחדת: 'הראשון שימצא את הפעמוניות הסגולות יקבל ראשון שוקולד!' או 'מי שימצא את קבוצת האדלוויס הכי גדולה לא ישטוף כלים יומיים!' וכו'. בערבים, היינו מבשלים על האח מרקים ותבשילים נפלאים, ואחר כך ממיסים שוקולד וטובלים בו אגוזים ולא מפסיקים לזלול מהמעדן עד שהתפוצצנו. בבוקר התעוררנו כשאמא הרתיחה חלב סמיך ועשיר מהדלי שהביאו לנו הרועים. אחרי החופשה היה קשה לשוב ולהתרגל למשקה הלבן הנמכר בבקבוקים ושמכונה "חלב". 

לא היה מאושר ממני להתעורר השכם בבוקר לקולות פעמוני העדרים הממהרים למרעה הרענן במורדות ההרים. במשך השנים הכרתי את הרועים וההורים הרשו לי לצאת איתם למרעה ולבלות עימם עד רדת הערב. פטר, נער טוב לב, בנו של אחד הרועים שהיה אך במעט מבוגר ממני, היה סבלני אליי ולאור אין ספור השאלות שתמיד המטרתי, זו בהחלט לא הייתה משימה קלה כלל וכלל. במהרה הפכנו לחברים טובים. הכי טובים! מידי שנה הוא המתין לבואנו והיה מקדם אותנו בשמחה רבה כשראה את מכונית האופל הישנה של אבא מטפסת בכביש הצר לכפר. תמיד הבאתי לו מתנות קטנות מהעיר הגדולה ששימחו אותו מאוד ושהיה בלתי אפשרי למצאן בכפר. עזרתי לו להכין את העבודות לחופש שקיבל (על אף שהיה בכתה גבוהה יותר, אבל רמת הלימודים בכפר הייתה נחותה מזו שבבית הספר שבעיר). הוא גילף לי פסלונים קטנים מגזרי עץ ולימד אותי את אומנות הגילוף וגם את מיומנות רעיית הצאן והחליבה. כפרס על עבודתי, שלחה אימו כיכרות גבינה מדהימה שהכינה ואשר התיישנו לאיטן במרתף, נקניקים שטעמם כטעם גן עדן ותערובות ריחניות של עשבי בר וצמחי מרפא שליקטה. 


כשמלאו לי 16 החברות האמיצה הפכה גם לאהבה גדולה. השילוב המיוחד של חבר טוב שהוא גם אהוב ליבי היה כל כך חזק, מיוחד ומרגש, שהייתי משוכנע שנהייה כך לעולמי-עד. שנתיים אחר כך, באתי לכפר לראשונה לבדי (אבא ואמא היו עסוקים ואחיותיי כבר לא מצאו עניין בכפר, אלא נמשכו לריגושים שבעיר עם חברותיהן). בחופשה הזו פטר בא לגור בבקתה וזו הייתה החופשה המוצלחת והמיוחדת ביותר שחוויתי עד אז. פטר עשה הכול כדי שהיא תהייה החווייתית ביותר. דהרנו במדרונות במיומנות שלא הייתה מביישת אלופי סקי (ואכן, מאוחר יותר, כאשר הייתי סטודנט, נבחרתי לנבחרת הצעירה ואף השתתפתי וזכיתי בלא מעט תחרויות), טיפסנו על הקשה שבפסגות, ומראשה שאגנו לנוף בשמחת נעורים שלא ידעה גבולות. כמובן שגם בילינו שעות מענגות באהבה מול האח הבוערת. בתום החופשה, ממש לפני שיצאתי כדי להספיק לאוטובוס הישן (שהגיע פעמיים ביום לכפר) כדי לשוב הביתה, מעך אותי פטר בחיבוק חזק ובעיניים דומעות, מגמגם ורועד כולו, שהוא מתחתן באביב הקרוב. גם כעת, שנים רבות כל כך אחר כך, אני אפילו לא מסוגל לתאר מה עבר עליי מאותו רגע. מסך שחור, עגום, מפחיד ונורא ירד על חיי מאותו רגע. מאז לא הסכמתי יותר לבלות עם משפחתי במקום הקסום הזה. הוריי, שידעו בסתר לבם על אהבתנו, הבינו לליבי. מאז, בילינו את החופשות המשותפות המעטות במקומות אחרים. אבל אף אחת מהן, קסומה ככל שתהיה, לא דמתה לאותן חופשות עם פטר רועה הצאן. 


המסך השחור לא הצליח לדכא את אהבתי לסקי, והיא רק התעצמה והתעצמה. 


החרמון, עם כמה שהוא יפה ומיוחד, לא מספיק לי. אני צריך את ההרים "שלי", לא רק 2-3 פסגות מושלגות (ובדרך כלל זו המושלגת יותר בכלל מעבר לגבול), אלא מרבדים של פסגות! לכן אני מוצא לי חופשות במקומות שאני יכול להרשות לעצמי, ושאינם פלצניים מידי. לסקי נטו. פעמיים בשנה אני לוקח חופש מהכול: מהמשפחה (אשתי לא אוהבת שום ספורט וזה מן הסתם כולל גם סקי), שני הבנים בצבא והבת עסוקה בבחינות הבגרות. אני מתנתק ממשרד האדריכלים שלי, יודע שהצוות שהקמתי בשנים האחרונות מסוגל להסתדר בלעדיי ולפתור כל בעיה שתצוץ, ויוצא לבלות במרחבים הלבנים. בדרך כלל אני יוצא לאתרים פחות מוכרים ופחות פופולאריים, במקומות שבהם אין המולה רבה מידי. 

אני יודע שיש קבוצות רבות, "גרופיז" של לידרים שיוצאות עימם מהארץ באש ובמים (בשלג ובשלג...) אבל באופיי אני לא כל כך חברותי ואני זקוק לשקט ונהנה להיות עם עצמי, לגלוש במסלולים הכי קשים, בנופים הכי פראיים, כמו אז, כשהייתי נער. ולא רק סקי. אני אוהב מידי פעם לצאת למסלול טיפוס פסגות, להביט מהן ולהרהר. כן, פטר תמיד במחשבותיי. איך אפשר לשכוח אהבת נעורים תמה וחזקה כל כך? אבל אני לא שוקע במרה שחורה. אני מהרהר הרבה על המון דברים והאוויר הצלול, המרחק מהעבודה ומהמשפחה, כל אלה מאפשרים לי להתחדש, לחדד ולהבהיר דילמות שאני מתחבט בהן, ומשם, למעלה, הכול נראה פחות מאיים ופחות חשוב, וקל הרבה יותר לפיתרון. 

על אף שכבר מזמן עברתי את הארבעים, אני עדיין בכושר מצויין, מבלה הרבה בשחייה, כמה שפחות בחדר הכושר וכמה שיותר בריצה בשטחים פתוחים בפרדסים שעוד נותרו על יד רחובות, שבה אני מתגורר. כיעד לחופשה בחרתי הפעם בדולומיטים, בצפון איטליה. כבר שנים אחדות לא גלשתי שם והחלטתי שהגיעה העת לשוב לאזור הקסום הזה. למרבה המזל, מזג האוויר הפעם האיר פניו: בלילות ירד שלג והבקרים בהירים ללא רבב ענן. רק אחר הצהריים התקבצו והעפילו להרים עננים כבדים והורידו בלילה שלג. 


בשבת, יומיים לפני ליל הסדר, התקבצתי בנמל התעופה הקטן של ורונה, ביחד עם כמות אדירה של משפחות גולשים עמוסים בציוד גלישה ובתיקים אישיים. חלקם עם קביים, תחבושות על רגליהם, אחד בכסא גלגלים, מתקן מיוחד מהדק את ברכו לאחר שקרע רצועה ואחרים עם פציעות אחרות, כולם מחליפים בהתרגשות חוויות גלישה. היו גם מעט צליינים איטלקים וצוות מקומי קטן של סטודנטים עסק בבידוק הביטחוני ופקידים אחדים שהיה עליהם להתמודד עם למעלה מ-400 נוסעי הג'מבו שנראה ענק עוד יותר לצד המטוסים הקטנים שחנו בנמל התעופה.

סוף-סוף, אחרי עיכוב מיוזע באוטובוס דחוס עד אפס מקום, עם מלאי חמצן מועט ביותר שעמד לרשותנו ושהצטמק עוד יותר מאחר והיה רווי באדי דלק. הרגשתי שעוד מעט הצלייניות שלידי עומדות להתעלף. כשהניעו לבסוף את האוטובוסים ונסענו לעבר המטוס נאנחתי כשיכולתי לנשום קצת יותר ברווחה. 

הצצתי בשעון וראיתי כי בשעה היעודה, 14:30, עדיין המשיך להגיע זרם איטי של נוסעים. הבנתי שבזמן המיועד כבר לא נטוס. לקח יותר משעה עד שאחרוני האוטובוסים עלו למטוס. "בגלל הבידוק הביטחוני..." התנצלו-התגוננו המאחרים לאחר שהתקבלו בסבר פנים זועפות על ידי הממתינים המיוזעים במטוס ושהאשימו את המאחרים על שאינם מגיעים בזמן. 


זרם הנוסעים לבסוף פסק והמטוס בלע לקרבו את כל הנוסעים. הדלתות ניסגרו וכשהייתי בטוח שהנה סוף-סוף יודיע הקברניט שנסתיימו ההכנות לטיסה וכי עוד מעט נטוס, הוא הפתיע אותנו בהודעה שיש תקלה במנוע מספר 2 וכי מנסים להתגבר עליה. הניסיון נמשך עד השעה 6 בערך, כשהנוסעים זועמים, הצוות לא יודע מה לעשות, האיטלקים מתים שנעוף משם כבר והבלגן חגג. 

ואז הודיע הקברניט שאי אפשר לתקן את התקלה וכי צריך להטיס חלק חלופי וגם מהנדסים בכירים לטיפול בבעיה וכי עלינו לפנות את המטוס באופן מסודר. 

ובכן, לקח המון זמן עד שהגיעו אוטובוסים, ואחר כך לקח עוד כמעט שלוש שעות עד שהמזוודות הגיעו. "לא מורגלים במטוסי ג'מבו בשדה התעופה הזה..." נאמר לנו. בינתיים, במהלך ההמתנה למזוודות האווירה הייתה די עליזה ונעימה, נוצרו חבורות, הילדים התחברו, זוג צעיר אחד החל לרקוד ריקודים סלוניים לקול מוזיקה שהושמעה באייפוד של ידידם, פה ושם גיטרות נשלפו... בקיצור, צוותי הווי מאולתרים. לבסוף, משבוששו המזוודות להגיע, היו אלה הצליינים שפתחו במחאה משלהם: הם החלו מוחאים כפיים בקצב. כל הנוכחים באולם הצטרפו למחיאות הכפיים הרועמות. תוך דקות החל זרם איטי של מזוודות להגיע. כמו כולם התייצבתי ליד הנחש המתפתל והמתנתי למזוודה שלי כשפתאום, מולי, מעבר למסוע, נעמד הגבר הכי גברי והכי מושך שראיתי בימי חיי: פרסומת חיה של מרלבורו, אבל לטעמי זה אף דגם משופר הרבה יותר עם זרועות חסונות ושעירות להפליא למודות עבודה קשה ולא מכון כושר, צדעות מכסיפות, עיניים בצבע ים אפור, והן היו נעוצות בי. מבטינו ננעלו כשאני נשברתי ראשון וגלשתי לאורך זרועו ואל כף ידו. כן, טבעת זהב מבריקה על אצבעו, בדיוק כשם שטבעת דומה נחה על אצבעי. 

עינינו נפגשו שוב, הרגשתי שהעולם נעצר מלכת, ההמולה כאילו השתתקה וכל מה שהיה קיים זה הוא ואני. חשתי רק את הלמות ליבי ואני לא יודע אפילו כמה זמן חלף כך, ואם נשמתי או לא, ומה קרה מסביב. הכול השתתק. רק כשמישהו דחף אותי כדי למשוך את מזוודתו, חזרו כל הקולות וההמולה. פתאום גיליתי את מזוודתי, והיא כנראה כבר עברה סיבוב אחד או שניים על המסוע מבלי שהבחנתי בה, וזה בהחלט היה חידוש וניגוד גמור למזל הגרוע שלי, משום שבדרך כלל המזוודה שלי היא האחרונה המואילה להופיע על המסוע. 


"מי שקיבל את מזוודתו ייצא באופן חופשי החוצה. בחוץ ימתינו שני אנשי צוות מקומיים עם וסטים כתומים ויובילו אתכם לאוטובוסים שייקחו אתכם לבתי המלון."

זרמתי החוצה עם נוסעים אחרים. נהנה מהאוויר הקר ונהדר. הבטתי מסביב. שקט נפלא, שמיים עם פה ושם כוכבים בין עננים, שקט של שדה תעופה שישוב לפעול רק בבוקר. עד שהגיעו אנשי הצוות המקומיים לקח זמן רב, ועד שהגיעו האוטובוסים... לא בדיוק, אלא אוטובוס ומיניבוס ליותר מארבע מאות נוסעים, עם תינוקות וילדים, קבוצות מאורגנות וגם בודדים כמוני! חלק התייאשו ותפשו מוניות, סוחטים כמעט באיומים מצוות הדיילים את שמות בתי המלון, מעמיסים את ציודם ובני משפחותיהם ודוהרים אליהם.


מאחר ולא הייתי גרופי של קבוצה זו או אחרת, ולא היו לי ילדים ותינוקות עייפים ורצוצים תלויים על צווארי, נשענתי לי על גדר הברזל של המדרכה והבטתי במחזה ההזוי. 

"אחלה מחזה!" אמר לי מישהו בקול עמוק, חם ומשועשע למדי. לא הייתי צריך להסב את פניי כדי לנחש למי הוא שייך. 

"בהחלט... הצגת חצות!" השבתי בחיוך. הוא השעין את מזוודתו על שלי, קפץ והתיישב על הברזלים לצידי, מניע רגליו קדימה ואחורה כמו ילד קטן. השאלות הרגילות. מאין, איפה בצבא, במה עוסק וכו', הוא לא היה צריך לנחש מה אני עושה בוורונה, כי נרתיק המגלשיים שלי העיד על כך. הוא סיפר (מבלי ששאלתי) כי הוא בא לרכוש מכונה חקלאית חדשה למשק שלו במושב. 

"הייתי מת להיות רועה צאן, לצאת לי לההרים ולבלות שם את כל חיי!" נאנח. ניסיתי בכול כוחי לכבוש חיוך... "אבל גם ברפת מעניין לי ואני אוהב את העבודה!" הכריז. מסתבר שאנחנו מתגוררים דקות אחדות נסיעה בסך הכול זה מזה. 

המשכנו לשוחח, רוב השיחה יזומה על ידו, ואני, שאני די ביישן מטבעי, נענה ברצון ופה ושם שואל גם אני שאלות. השיחה קלחה ובין לבין היא הופרעה על ידי סצנות מרתקות של נוסעים עצבניים, ילדים שלא מצאו פתאום את הוריהם, הפצוע על כסא הגלגלים שפתאום קם והתחיל לרוץ כדי לתפוס מקום, דיילים שניסו להרגיע נוסעים וצליינית אחת שהחלה צורחת על בעלה האומלל, מבהירה לכל הצופים על אף שהייתה לבושה בחצאית, מי באמת לובש מכנסיים בבית. בין לבין היו שתיקות, מהסוג הנינוח. שוחחנו על ספרים, על סרטים ועל החיים ובכלל, על כל מיני נושאים, דולים פרטים אישיים פה ושם, בעדינות, לא ממש נידפים זה לחיי זה. הוא פשוט הקסים אותי: מושבניק מגדל פרות, בעל טעם נפלא בספרים וחוש ניתוח דק ומדויק ועם זאת עדין ורגיש. בכל פעם שדיבר רעד חלף בעמוד שידרתי. כשהבחין ברעד, הוא פירש את זה כאילו שקר לי והציע לי את מעילו. אילו ידע כמה חם היה לי מהלב עד קצות שערותיי! לבי החל להתמלא בתחושות שלא חשתי מאז... מאז פגשתי לראשונה את פטר. 


חלפה כבר שעת חצות, אנחנו מנותקים מההמולה ההולכת ונרגעת, כשלבסוף הגיעו ארבעה אוטובוסים ביחד. התקדמנו לעבר אחד מהם, העמסנו את הציוד בתא המטען. על אף שהיו מקומות פנויים הוא התיישב לידי. במלון המתינה לנו ארוחת ערב חמה, אבל העדפתי לוותר. אני לא רגיל לאכול מאוחר כל כך. כל מה שרציתי היה לקבל את המפתח לחדר, להתקלח ו... ליפול על המיטה ביחד עם האיש הסקסי הזה ולא לצאת ממנה, מאחל ומייחל בלבי שהלוואי והמנוע לא יתוקן ושאשאר כאן עם שאול, המושבניק שלי שחלם להיות רועה צאן. גם שאול ויתר על הארוחה. 

קיבלנו מפתחות לחדרים סמוכים זה לזה. במעלית עוד המשכנו לשוחח וגם במסדרון הארוך שהוביל לחדרינו. כשהגעתי לדלת חדרי נעצרתי. שאול נעצר על ידי, הוריד את מזוודתו ולחצנו ידיים, לחיצה אמיצה וממושכת. מאד ממושכת. הוא לחץ, ואני לא משכתי ידי, והלחיצה התארכה עוד ועוד. עד שלבסוף התחייכו.

"ניפגש בארוחת בוקר?" שאל. הנהנתי מחייך חיוך אווילי, ונכנסתי לחדרי. הוא המשיך לחדרו. 


השלתי מעצמי במהירות את הבגדים ונכנסתי למקלחת חמה ומפנקת, שוטף ממני את הזיעה את אדי הדלק, את תלאות היום, מנסה להבין מה התרחש ביני לבין שאול, נרגש מידי מהתחושות שלי ותוהה האם אני הוזה או שבאמת נוצר כאן קשר שהוא מעבר לקשר של שני אנשים בודדים שבסיטואציה המוזרה הזו ובתוך הקלחת נוצר קליק ונולדה ידידות. האם רק ידידות? סיימתי להתקלח, עטפתי את עצמי במגבת הרכה, ויצאתי מחדר המקלחת, מוכן להתמוטט על המטה ולהירדם. כשהושטתי ידי לכבות את האור, שמעתי נקישה חלושה על הדלת. חשבתי שזה אולי שירות חדרים, יצאתי מהמיטה והידקתי את המגבת סביב מותניי לכסות את מערומיי, ושאלתי:

"מי שם?"

"ניר, זה אני... שאול. אתה כבר ישן?"

לא רק הלב שלי זינק בהתרגשות. 

בלעתי רוק. "רגע. כבר פותח", ניגשתי ופתחתי לרווחה את הדלת. מבטו ננעץ מיד בעיניי, ממאן להסיטו. מבלי לומר דבר אחזתי בידו ומשכתי אותו פנימה. הוא סגר את הדלת מאחוריו ונעצר, ידו לוחצת על זרועי בחוזקה, מבטו שואל, מחפש תשובה בעיניי. התחלתי לרעוד בכל גופי. לא מקור. מבטו ממשיך לחפש, מבחין בהיסוסי, מתמלא גם הוא בהיסוס, נבהל לרגע, חושש שאולי הוא טועה, ממתין לתגובתי. אט-אט החל להרפות את לחץ ידו בזרועי וכבר היה מוכן לסגת לעבר הדלת. מביט היישר בעיניו הנהנתי בלא אומר, ואז באחת הוא משך אותי ועטף אותי בחיבוק חסון וחזק, לחיו צמודה ללחיי, מדיף ריח נעים ועדין של סבון וריח גופו טוב ומשכר. הוא הרחיק את פניו, ושב להביט בי במבט יוקד. מאותו רגע הישלתי מעצמי כל טיפה של היסוס. שפתינו התקרבו ונצמדו לנשיקה בוערת וממושכת. 


לפנות בוקר, נשימתו החמימה בעורפי, ברכו מונחת בכבדות מבורכת על ברכי, זרועו החסונה על חזי. אני נושק לכף ידו הבוטחת ומרגיש עטוף ומאושר. מאושר כפי שלא חשתי מאז סיומה העגום של אותה חופשת חורף. פחדתי לזוז פן יפוג הקסם. אולם מטר של נשיקות זעירות שהומטר על עורפי הרעיד את כל כולי... 

"ניר..." לחש. נשקתי לאצבעותיו. הוא הפך את פניי אליו ונשק לי ברוך ובעוצמה כאחד. כשעצרנו לרגע לנשום אוויר. נצצו עיניו אליי וידעתי כי אני זוכה לטעום שוב טעמה של אהבה תמה ואמיתית.


בשעת צהריים, בעיכוב של יממה, ולאחר תלאות מתישות של עמידה בתור ממושך ואין-סופי (הפצוע היה שוב בכסא גלגלים, עוקף את כל התור ביחד עם עוד עשרה נילווים וזעקות מחאה של נוסעים) אבל הכול כבר לא היה חשוב ונראה אחרת כששאול לצידי. עד הרגע האחרון המתנו לאישור הטיסה שהמתמהמה מחברת בואינג, שמאשר שאכן התקלה תוקנה סופית, ורק אז האיץ הברווז העצום את ארבעת מנועיו בכל עוצמתם והמריא לשמיים לקול מחיאות הכפיים הסוערות של הנוסעים. 


"אנו מודים לכם על הסבלנות, על שיתוף הפעולה ועל הרצון הטוב שגיליתם ושבים ומתנצלים על התקלה ועל ההתנהלות. אולם בשעה שתסבו על שולחן הסדר עם בני משפחותיכם ותספרו את סיפור יציאת מצרים, הפעם תספרו גם את סיפור יציאת ורונה" הכריז הדייל הראשי לאחר שנחתנו סוף-סוף בארץ.
