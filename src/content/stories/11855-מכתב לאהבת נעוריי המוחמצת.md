---
id: 11855
title: "מכתב לאהבת נעוריי המוחמצת"
author: "תום פיור"
author_id: 1198
date: "2004-12-29"
category: "אהבת גברים"
tags: ['אהבה', 'סיפורי אהבה', 'אהבת גברים']
prev_chapter_id: None
next_chapter_id: None
original_url: "http://gogay.co.il/story.php?id=11855"
---

# מכתב לאהבת נעוריי המוחמצת

התקוות כבר מזמן נמוגו, את הציפיות למדתי להדחיק והיצר הבסיסי לחיבור רגשי נוטרל אצלי באדיקות מכנית. דווקא אז החלטת להופיע ובנונשלנטיות כמעט מעצבנת וריסקת את כל חומותיי, שעובדת מבוצרותן נראתה לי תמיד דטרמיניסטית.



כשרונך העצום, הנישא על קיטונות של קסם אישי כובש, איים לפרום את הסגר שהוטל על נשמתי, ראוי להערכה אך הוא חסרי ערך כל עוד אינך מטפל בנשמה עצמה.

איזו משמעות ישנה לשחרור עיר מבוצרת, אם אין משקמים את הריסותיה?

נכון, פעולות השיקום והבנייה קשות ומורכבות אלפי מונים מניתוץ וחורבן המגיעים בהינף יד- הדרך לעולם אינה סלולה, הקשיים והמכשולים הם אבני הדרך אך התוצאה הסופית משתלמת, מספקת, שלא לומר מזככת.

איני מאשים אותך שלא היו לך הכוחות לחדור אליי באמת ולא להסתפק רק בהסרת המעטפת אך עם כל הנסיבות המקילות מבחן התוצאה מראה שלא עשית דבר מלבד לזרוע הרס (על משקל לזרות ארס).



היו לי כל כך הרבה תכנונים בשבילנו.

דברים פשוטים, מחוות קטנות ופרטיות, קלישאות-

שיח על סרטים מהמזרח בסינמטק, להניח ראשי על חזך בחמישי בערב כשמכבי קורעת את אירופה, סקס של שבת בבוקר לצלילי זוהיר בהלול, מחובקים בהופעה של פוליקר ואני מודה ומתוודה שגם אבי אבות הקיטש- שיט ופיקניק בנהר הירקון חלף במוחי.



כשהמצב נעשה קצת קשה עזבת ואיתך פרחו כל הפנטזיות.

אפילו דובון חמוד עוד לא הספקתי לקנות לך. בגללך.



מחר חוזר אני לצבא הכיבוש לישראל. כבר עכשיו יודע שבחאקי הייאוש אינו יותר נוח.

שמך על צג הסלולרי שלי כבר לא יופיע, לא תעודדני בשעותיי הקשות ומצוקותיי בכור ההיתוך שנקרא טירונות. הציפייה לשוב הביתה בשבת תעשה תפלה כשאשלים עם העובדה שזרועותייך נעולות בפניי.



אני מתחבט בשאלה האם חבל שהכרתי אותך, האם עדיף היה לי להמשיך לחיות במסלול הבטוח שבו אתה אינך קיים ולחסוך מעצמי ייסורים אלו, או שאולי, בראייה לטווח ארוך, אצא נשכר מהסאגה המדכדכת הזאת.

האפיזודה הקצרצרה שלנו, פרולוג ואפילוג מאוגדים עד כדי עיוות, תינצר בליבי לנצח כפספוס, החמצה פושעת. 

אם בעבורי אתה הארץ המובטחת ונטולת הסיכוי להגשמה, אולי מוטל עליי ללכת בדרכי אבות, ולמות.



אזכור לך חסד נעוריי,

אהבת כלולותיי,

חרף סירובך ללכת אחריי במדבר בארץ לא זרועה.
