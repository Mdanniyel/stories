---
id: 17656
title: "ימי התום - פרק ז'"
author: "אודיגו"
author_id: 1734
date: "2014-02-03"
category: "אהבת גברים"
tags: ['אהבה וזוגיות']
prev_chapter_id: 17653
next_chapter_id: 17657
original_url: "http://gogay.co.il/story.php?id=17656"
---

# ימי התום - פרק ז'

כמה שעות אחרי אותה שיחה אומללה מצאתי את עצמי מחבק אותו שוב, שואף את ריחו הרענן, ואוהב אותו בהתלהבות ובחום כאילו אירועי הערב הקודם לא התרחשו מעולם. לא שכחתי כמובן את השיחה שלנו, אבל אוויר הבוקר המואר באור סתווי צונן צמרר את עורי, שמיכת הפיקה הייתה דקה מידי, וגופו היה חם ומפתה כל כך.
"אני כל כך אוהב להתעורר ככה." התפנק תום בזרועותיי אחרי ששנינו באנו על סיפוקנו, "נכון שנורא נעים כשכבר לא חם כל כך?"
"נעים מאוד." הסכמתי.
"כולם מתלהבים מהאביב, אבל לדעתי דווקא הסתיו הוא העונה הכי יפה." התפייט תום, "חם, אבל לא יותר מידי, הים נהדר, יש מכירות סוף עונה ממש שוות, ואין את כל הפריחה האביבית המעצבנת הזו, אין כמו הסתיו."
"לגמרי, רק חבל שבארץ הסתיו זו סתם פיקציה, מה שיש זו רק עונת מעבר מבלבלת."
"אוף, אתה כזה מעשי." דחף תום ברך חלקלקה וחמימה אל בטני, הוא היה מסוגל להיות כל כך מקסים לפעמים. "מה עם קצת רומנטיקה?" נזף בי בחיוך.
"מה עם קצת מונוגמיה." השבתי לו ברשעות, והלכתי להשתין.
תום נפגע, "אתה יודע גיא, הייתי יכול לעשות כל מה שמתחשק לי בלי לשאול אותך ואתה אף פעם לא היית יודע."
"אולי היה עדיף ככה."
"אני לא רוצה לרמות אותך ולהתגנב מאחורי הגב שלך, אני מנסה להיות כנה אתך ובסוף אתה כועס עלי?"
"אומרים כן, לא כנה."
"לך להזדיין."
"מה שוב? טוב, רק תן לי להשתין קודם." התחמקתי למקלחת.
"אתמול אמרת שלא אכפת לך, שזה בסדר." קרא תום אחרי.
"כן, אני יודע."
"ואמרת שנקבע כללים."
"לא נכון, אמרתי רק שאני אחשוב על זה."
הוא זינק אחרי ונעמד לצידי מול הראי, "נו, וחשבת?"
"כן, חשבתי." עניתי ורכנתי אל הברז לשטוף את משחת השיניים שמילאה את פי.
הוא המתין בסבלנות עד שהרמתי את ראשי. עינינו נפגשו דרך המראה, "נו, אז מה החלטת?"
"לא יודע, אנחנו חייבים תום? מה רע לך ככה?"
פניו לבשו הבעה עיקשת, "לא רע, אבל..."
"אבל מה? מה בוער לך? פגשת מישהו שדחוף לך להזדיין איתו?"
הוא הנהן, נבוך. רק ניד ראש קטן וחטוף שריסק את ליבי.
"גם לך בטח יש מישהו שבא לך עליו." מיהר להתגונן מפני הכאב שראה בפני.
לא אין, חשבתי לעצמי, וריסנתי דחף להטיח אגרוף בבבואתו, לראות איך פניו היפים והאהובים כל כך מתרסקים לאלף רסיסים. "אני אתך, למה שאני ארצה אחרים?" השבתי, כופה על עצמי לדבר בקול שקט והגיוני.
"למה לא? אתה כל הזמן שוכח שאתה לא חי יותר עם מיכל, אנחנו גברים, אנחנו לא מונוגאמיים ואין שום סיבה שנעמיד פנים שאנחנו כן."
"אז למה שנחיה בכלל יחד, מה הטעם בזה?"
"כי אנחנו אוהבים כמובן, וטוב לנו יחד." השיב תום בפשטות, ולפני שהספקתי להתחמק כרך את זרועותיו סביבי וחיבק אותי, "אתה אוהב אותי?" דרש לדעת.
הנהנתי ועל כורחי השבתי לו חיבוק, גופו החמים, המוכר והאהוב כל כך, נצמד אלי בטבעיות נעימה. מעולם לא נגעתי באיש כמו שנגעתי בו, איך זה יכול להיות שהוא רוצה לחבק ככה גם אחרים?
"הייתי מעדיף שלא תספר לי כלום." אמרתי, "וגם אני לא אספר לך." הוספתי כדי לשמור על כבודי.
"בסדר." הסכים תום, והתנתק ממני. "אני הולך להכין קפה." הכריז, וכרך מגבת סביב מותניו.
ישבנו זה מול זה במטבח הקטן שלנו, שותים קפה, מכרסמים עוגיות, מנסים להעמיד פנים שהכל כרגיל בעולם הקטן והשלו שלנו.
כמנהגו תמיד טבל תום עוגייה בנוזל החם, וכשניסה להוציא אותה היא התפוררה בפנים. "לעזאזל!" הטיח והדף מעליו את הכוס, "לא תיארתי לעצמי שתיקח את זה כל כך קשה גיא, חשבתי שתשמח."
"למה חשבת שאני אשמח שאתה רוצה ללכת למיטה עם גברים אחרים?" שאלתי במורת רוח.
"אבל גם אתה תוכל, אנחנו יחד כבר כמעט שנה, לא יכול להיות שלא בא לך לגוון קצת עם אחרים?"
"עובדה שלא."
"אבל גיא, הרי בסוף כולם בוגדים, אז לא עדיף לעשות את זה בגלוי, בלי לרמות ולהתגנב?"
"מי אמר שכולם בוגדים? אני למשל לא בוגד."
"בטח שכן, שכחת שבגדת במיכל?"
"כן, אבל... זה לא אותו דבר, וחוץ מזה, מיד אחרי הפעם הראשונה שלנו הלכתי אליה ונפרדתי ממנה, אני לא מבין איך אפשר להיות עם שני אנשים בבת אחת."
"אפשר אם מבינים שאין קשר בין סקס לאהבה. לנשים קשה לתפוס את זה אבל זו בעיה של סטרייטים, לא שלנו. זה מה שיפה בסקס בין גברים, אנחנו חופשיים לעשות כל מה שבא לנו, אפשר גם לעשות שלישיות, לא בא לך לעשות שלישיה?"
"לא." הזעמתי פנים, קמתי ונשאתי את ספלי לכיור, "השיחה הזו מדכאת אותי, אני הולך לעבודה, שיהיה לך יום נעים." הוספתי במרירות, והסתלקתי מהבית בלי לקחת איתי, כדרכי תמיד, כריך."מה הפרצוף הזה? רבת עם החברה?" חייך אלי נורי שרשמית היה הממונה הישיר עלי, אם כי בגלל יחסו הנעים והידידותי אלי קשה היה לי לזכור שלמעשה הוא הבוס.
"משהו כזה." המהמתי כבדרך אגב, וניסיתי להתרכז במסך המחשב שלי.
"תציע לה נישואים." יעץ לי נורי בחביבות.
בימים כתיקונם הייתי מחזיר לו חיוך, ואומר - רעיון טוב - או משהו דומה, אבל הפעם כמו נכנס בי שד, ואולי סתם רציתי להתלונן קצת בפני מישהו?
"אני לא יכול, נפרדנו, זה נגמר." אמרתי וטכנית לא שיקרתי כי כשהתחלתי לעבוד שם באמת חייתי עם מיכל. לא טרחתי לעדכן אף אחד במשרד שמאז המילואים האחרונים שלי אני לא חי אתה יותר. לא שהייתי בארון אבל סברתי שלאף אחד מהקולגות שלי לא אכפת מה אני עושה מחוץ לשעות העבודה, ולמה שיהיה להם אכפת? גם אני לא התעניינתי במיוחד בחייהם הפרטיים.
פניו של נורי הרצינו, "אני מצטער מאוד לשמוע את זה גיא, אבל אתה בחור נחמד ונראה לא רע בכלל, בטח יהיו אחרות." הניח יד ידידותית על כתפי, ורק אז הבחנתי בצמיד הגאווה הדקיק שעיטר את פרק ידו.
"זה יפה." נגעתי בזהירות בקצה אצבעי ברצועה הדקה השזורה חוטי משי צבעוניים, עדינים. "איפה קנית?"
"קיבלתי מהאחיינית שלי, היא עשתה אותו לבד בחוג למלאכת יד." הוא חייך חיוך עדין ומתוק, והסיר את הצמיד, דוחף אותו לכיסו. "שכחתי להוריד אותו הבוקר, תשמע גיא... הייתי מעדיף שאף אחד במשרד לא ידע." שח לי בקול חרישי, מביט ישירות בעיני, "אתה מבין למה אני מתכוון?"
הנהנתי, "כן, אני מבין ואה... נורי, החברה הזו, היא ואני, אנחנו לא יחד כבר כמעט שנה, אני עם... עם מישהו עכשיו."
"אני יודע, ראיתי אתכם בקולנוע לפני כמה חודשים, אתה עדיין עם אותו בחור? הוא יפה מאוד."
"כן, תום, הוא..." האהדה מלאת האמון ששפעה אלי מעיניו החומות, והסוד שהוא גילה לי בפשטות כזו גרמו לי להסיר את המגננות הרגילות שלי, "הוא רוצה שנפתח יחסים, ואני... אני לא יודע מה להגיד לו."
"אם הוא באמת רוצה אין הרבה מה שתוכל להגיד, נכון?"
"נכון." הסכמתי, "אתה מכיר זוגות שפתחו יחסים?"
"כן, אפשר להגיד." חיוך קליל עיקם את שפתיו בלי לגעת בעיניו, "בהחלט אפשר להגיד שכן, למשל אני והאקס שלי, כמה חודשים אחרי שפתחנו יחסים זה נגמר בפיצוץ לא סימפטי, אבל שמעתי שיש אנשים שזה עובד אצלם והם ממשיכים לגור יחד ואפילו לישון יחד אחרי שפתחו יחסים, למה שלא תנסה? מה יש לך להפסיד?"
