---
id: 17767
title: "ימי התום - פרק יח'"
author: "אודיגו"
author_id: 1734
date: "2014-03-13"
category: "אירוטיקה גברית"
tags: []
prev_chapter_id: 17682
next_chapter_id: 17768
original_url: "http://gogay.co.il/story.php?id=17767"
---

# ימי התום - פרק יח'

כבר בלילה הראשון שלי בדירה של סמי התחלתי לחלום שוב את החלומות הקפואים ההם שהבהילו אותי עד מוות כשהייתי בן שבע עשרה, אבל הפעם כבר הייתי מבוגר וחכם יותר, ולא ברחתי כמו שברחתי אז, כשהייתי רק ילד שלא הבין כלום, וחשב שהוא יכול להתחפש למישהו אחר בחליפה של דוסים, ולהסתתר מעצמו בתוך דפי הגמרא.
עשרים שנה חייתי ככה, מחופש למישהו אחר, ולא זכרתי אף חלום שלי, כנראה שחלמתי כי כולם חולמים, אבל לא זכרתי כלום. רק אחרי שפייגה הקטנה שלי הגיעה לגיל בת מצווה הם חזרו להטריד את מנוחתי. עד אז כבר הספקתי לקרוא מספיק פרויד ויונג ולהבין שזה לא נכון שהחלומות שווא ידברו, שאני מנסה להגיד לעצמי משהו ואם רק אבין מה אז... בעודי מנסה להבין מה תת ההכרה שלי רוצה לספר לי פרצה השערורייה הנוראית עם זלצמן והילד של הירשהורן, שערורייה שהם ניסו להשתיק כמו שמקובל אצלם תמיד - לטשטש ולהעלים דברים מהסוג הזה.
הפעם זה היה קשה מהרגיל כי אימו של הילד סירבה לשתוק, איימה בפנייה לבית משפט של החילונים אם לא יסלקו את זלצמן, ובמשך כמה ימים עוררה צעקות ומהומות והצליחה להסית גם את בעלה. לקח זמן עד שבסוף הם הצליחו להרגיע הכל - את הילד סילקו לאי שם ולהורים שילמו כנראה משהו, זלצמן נשאר כרגיל על מכונו.
מאוכזב שפכתי את ליבי בפני רחל אשתי, יודע תוך כדי דיבור שזו טעות איומה, ובכל זאת לא מצליח לעצור את שטף הדיבור, כי כמה אפשר לשתוק? הייתי חייב לספר למישהו ועם מי עוד הייתי יכול לדבר?
היא הקשיבה בפנים אטומות, כמו תמיד כשהייתי מדבר, ופלטה פתאום תוך התעלמות גמורה מהעיקר, "אבל למה אתה כל הזמן אומר הם? זה לא הם, זה אנחנו, למה אתה מדבר כאילו אתה לא אחד מאיתנו?"
"כי אני לא." אמרתי מהר, בלי לחשוב קודם, כי מה פתאום שאני אהיה אחד מהם, מהרשעים האטומים, חסרי הלב האלה שהעדיפו להניח לרשע הזה להמשיך להתעלל בילדים ולהשתיק את קולם של התמימים שנפגעו מאשר לחולל שערורייה? שאני אהיה אחד מהפנאטים הצבועים האלה שמעמידים פנים שיש אלוהים בליבם? שהחומרות האדיוטיות שהם ממציאים חדשות לבקרים חשובות להם יותר מהאמת והיושר? אני לא אחד מהם, ואני לא רוצה להיות, אני נחנק מהם ומהצביעות הרקובה שלהם.
רחל הביטה בי בפנים מאובנות, שותקת באיבה, ושנינו ידענו בלי מילים שהדבר היחיד שמחזיק אותי פה זו החובה לפרנס את הילדים המשותפים שלנו, וההנאה מלימודי הגמרא, בטח לא הקשר הלא קיים אליה, הזרה הזו ששידכו אותי איתה רק כי גם היא חוזרת בתשובה, מבטיחים לי שהאהבה תבוא אחרי החתונה. האהבה לא באה, לא אליה ובטח לא לחיים המשמימים והאיומים האלה שחייתי בעל כורחי, חיים שנמלטתי אליהם מהמדבר הצחיח בבית אימא, נופל בבלי דעת מהפח אל הפחת.
"אם אתה לא אחד מאיתנו אז לך, אף אחד לא מחזיק אותך פה." הטיחה בי רחל ונעצה בי עיניים צרות מרוב שנאה וחשדנות.
כמה ימים אחר כך באמת הלכתי. בפני הילדים תירצנו את העזיבה שלי כצורך לעזור לאימא שלי שבדיוק אז עברה את הניתוח בגלל הסרטן שהתגלה במעיה, אבל זה היה שקר, ואני די בטוח שכולם, אפילו פייגה הקטנה, הבינו שאני לא אחזור יותר.
הסתלקתי משם כמו אסיר שנמלט מהכלא, חש מצד אחד רווחה עצומה, ומצד שני רגשות אשמה בגלל הילדים שלי שלא ביקשו להיוולד למצב הנורא הזה. גרמתי להם עוול נורא ופגעתי בהם כשעזבתי אותם בגיל צעיר כל כך, אבל גם אבא שלי עזב כשהייתי רק ילד, ובכל זאת שרדתי, בקושי, אבל שרדתי, אני חושב...
נכון, נטשתי את הבית אבל לפחות לא התאבדתי, או אולי כן? ברחתי לכלא של הדת, ומחקתי את הזהות הקודמת שלי עוד לפני שהם נולדו, ככה שהם בעצם נולדו לאיש מת, אז איך הם יכולים להתלונן? והם באמת לא התלוננו, רק עשו בעיות וצרות עד שדחקו אותם הצידה, החביאו אותם בישיבות עלובות וחסרות עתיד, ומשם הם כבר ברחו לצבא.
הבנים בסדר עכשיו, הם גברים והם יכולים לדאוג לעצמם, רק פייגה הקטנה שלי... ידעתי שהיא בסדר גמור, לומדת באולפנא של בית יעקוב, ובקרוב תהיה מאורסת, ואחר כך אישה נשואה ואימא, ובכל זאת חלמתי עליה, ועל נשים אחרות, חלקן זרות וחלקן מוכרות היטב כמו אימא או למחצה כמו נירה ורחל, כשהן שוכבות מתחת לשכבת קרח שאני לא מסוגל לרסק למרות כל מאמצי לשחרר אותן.
אחרי מותו של סמי חלמתי בעיקר על נירה, האישה שהייתה אמורה להיות אשתי השנייה אם לא היינו נפרדים בגלל ששוב ברחתי, הפעם למחלקה הפסיכיאטרית. החלום היה הפעם מפורט ומזוויע להחריד ורק בעזרת כוח הרצון שלי עוררתי את עצמי בדיוק כשהקרח שעטף את גופה, שקוף קר ונוצץ, החל להיסדק.
לא יכולתי להמשיך לישון אחרי החלום הנורא הזה, ולכן קמתי, שטפתי מעלי את הזיעה והלכתי לסלון. להפתעתי מצאתי שם את תום, שוכב על הספה, מביט בטלוויזיה שפעלה בלי קול ובוכה. מאז מותו של סמי, שבועיים קודם, הוא לא ישן לילה אחד רצוף, ופניו היו סחופות מעייפות,
"אולי תיקח כדור ותלך לישון?" הפצרתי בו.
הוא הניד לאות לא, ומחה את פניו הלחות בגוש של ממחטות טישו שחפן מהחבילה שהחזיק בחיקו. מאז מותו של סמי הוא לא זז לשום מקום בלי חבילה של מטפחות טישו ורדרדות שצבען האופטימי עמד בניגוד מחריד לאפור החולני של פניו.
"תום, בבקשה, אתה חייב לנוח קצת.... אתה הורס את עצמך." התחננתי, חש חסר אונים כנגד צערו. אני יודע להרגיע תינוקות בוכים, להשקיט ילדים משתוללים, אבל אני חסר תועלת ומגושם עם מבוגרים.
"סליחה שהערתי אותך." לחש תום, ומחט את אפו
"זה בסדר, ישנתי מספיק, וחוץ מזה התעוררתי בגלל חלום טיפשי, לא בגללך." התיישבתי לצידו וחייכתי אליו חיוך שקיוויתי שהוא מעודד, "מה אתה רואה בטלוויזיה?"
"אין לי מושג, משהו טיפשי כנראה, תמיד יש סרטים דביליים בשעות כאלה. תגיד צלי, אתה חושב שכאב לו שהוא נפל?"
"לא יודע חמוד, אני מקווה שלא, הרופא אמר שהמוות היה מיידי."
תום נתקף שוב עווית של בכי חסר שליטה, ומצאתי את עצמי מחבק את כתפיו, מלטף את גבו, ומנסה לנחם אותו במגע גופי כאילו היה ילד עצוב.
הוא נרגע לבסוף, הניח את ראשו על כתפי ופיהק פתאום. "אני כל כך עייף." התלונן, וכיבה את הטלוויזיה, "אני לא מבין למה אני לא מצליח להירדם." אמר ושב ופיהק.
"בטח שאתה לא מצליח להירדם על הספה הקשה הזו, למה אתה לא הולך לישון במיטה?"
תום משך בכתפיו, "כי אני לא מצליח לישון בחדר השינה שלנו, אני לא מצליח לישון בשום מקום, ומחר יש לי פגישה אצל העורך דין הזה... אני מקווה שאני לא אפהק לו בפרצוף."
"איזה עורך דין?"
"אחד, לא מכיר אותו, הוא צריך להסביר לי משהו בקשר לצוואה... אני הרוס מעייפות." התלונן תום, נשען על כתפי ונעמד, מתנודד בחוסר יציבות על רגליו.
"למה שלא תלך לישון במיטה שלי? אולי שם תצליח להירדם." הצעתי וקמתי גם כן, "חכה רק רגע, אני רק אחליף את הסדין ו..."
"לא צריך, זה בסדר." דשדש תום לעבר חדר השינה שלי, והטיל את עצמו על מיטתי, "נורא קר לי." העיר, והחל לגשש אחרי השמיכה שבעטתי הצידה כשהתעוררתי.
"חכה, אני אכסה אותך." נרכנתי מעליו והיטבתי את השמיכה סביבו, "הנה, ככה בסדר?"
"לא, קר לי נורא ברגליים." התבכיין תום, "אני צריך חיבוק." דרש.
נשכבתי לצידו וחיבקתי אותו, הוא מתחת לשמיכה ואני מעליה. הלילה היה די חמים, ולא היה לי קר. תום התכרבל בזרועותיי כמו ילד, ולמרות תלונותיו נרדם מיד, וגם אני התנמנמתי מעט עד שהתעוררתי פתאום, קפוא כולי, בגלל לחץ בשלפוחית
הלכתי להשתין, ואחר כך חזרתי לחדרי והבטתי בצעיר הישן בשלווה במיטתי. פניו היפות היו רגועות כעת, ונראו צעירות ופגיעות מאוד. אור הירח העמום שחדר לחדר מבעד לחלון שיווה לעור פניו החלק גוון פניני זוהר.
העפתי מבט בשעון, השעה הייתה כבר כמעט ארבע לפנות בוקר, והחדר נעשה צונן מאוד, קצות אצבעותיי היו קפואות, וגופי התחנן לעוד קצת שינה, למה שלא אשכב לידו, הפעם מתחת לשמיכה, ואחבק אותו? הוא בטח חמים ורך, ואני כל כך עייף, וכל כך רוצה... ברגע שהתחלתי לנסח לעצמי מה אני רוצה משהו בתוכי נטרק בכוח, קפא ונעצר כמו שהיה קורה תמיד כשאימא הייתה מתחילה לצרוח עלי. ברחתי משם בבהלה, הצטנפתי בשמיכת הצמר הסקוטית הבלויה שהייתה מוטלת על הספה, ולא העזתי להמשיך ולחשוב יותר על מה אני באמת רוצה לעשות.
