---
id: 17929
title: "הפינה הסודית שלי - פרק ט'"
author: "הנדל"
author_id: 1549
date: "2014-06-09"
category: "אהבת גברים"
tags: ['אהבה וזוגיות']
prev_chapter_id: 17928
next_chapter_id: 17930
original_url: "http://gogay.co.il/story.php?id=17929"
---

# הפינה הסודית שלי - פרק ט'

השבוע שבא אחרי המריבה הגדולה עם רותם היה מן הקשים בחיי. הכי גרוע היה לראות אותו מסתובב במסדרונות בית הספר יד ביד עם דנה, מתלטף ומתחבק אתה ותוך כדי כך מציץ לעברי כדי להיות בטוח שראיתי ואני אוכל את הלב.
זה היה כל כך ילדותי ושקוף, ובכל זאת זה עבד, אכלתי את הלב כל פעם מחדש, כעסתי על עצמי ועליו ועל דודו ואימא וקימי ששאלו אותי כל הזמן מה שלומי ואיך אני מרגיש ומה אפשר לעשות כדי לשפר את הרגשתי?
הכי גרועים היו הלילות. הייתי צונח על המיטה, הרוס מעייפות, ולא נרדם בגלל הגעגועים.
לא יכולתי להפסיק לחשוב עליו ולנסות לדמיין מה היה קורה אם הייתי פחות בוטה ויותר סבלני. אולי, אם הייתי אומר שאני מבין ושאני חושב שהוא טועה, לא היינו נפרדים בכעס כזה, אבל להשלים עם התכניות שלו לעתיד היה מעל לכוחי. הדעות שלו היו מנוגדות לכל העקרונות שלי, מצד שני, מה הטעם בעקרונות כשאתה שוכב במיטה עם הזין ביד ומתגעגע ללא הרף?
הוא חסר לי בצורה נוראית, התגעגעתי לריח שלו ולטעם, ולצחוקים, ולחיבוקים, ולהרגשה הנפלאה הזו שיש מישהו שאוהב אותי וחושב עלי וסופר את השעות עד שנהיה לבד זה עם זה.
אחרי כמה ימים תפסה אותי דנה ליד השער האחורי ושאלה אם אפשר לדבר איתי.
"אין לי מה להגיד לך." הזעפתי אליה פנים.
"אבל לי יש מה להגיד לך גונן." הזעיפה אלי דנה את פניה בחזרה.
"נו, תגידי מהר. אני עסוק."
"עסוק במה?" התחצפה דנה.
"לא עניינך. נו, מה רצית?"
היא עשתה לי פרצוף מאיים שהיה בעצם מצחיק. "קודם תפסיק להיות גועלי." דרשה.
"אני לא יכול, זה גנטי אצלי. כולם אצלנו במשפחה גועליים. נו, די דנה, מה את רוצה?"
"להגיד לך שהוא מתגעגע אליך נורא."
"מתי יש לו זמן להתגעגע כשהוא מרוח עליך כל הזמן?"
"אל תהיה גס רוח, וחוץ מזה זאת סתם הצגה, והאמת שנמאס לי."
"אז תגידי לו. למה את מספרת את זה לי?"
"כדי שתדע ותעשה משהו."
"מה אני יכול לעשות אם רותם מתעקש להידבק אליך כמו דביל?"
"אמרתי לך שזו רק הצגה. הוא עושה את זה רק כשאתה בסביבה כדי להרגיז אותך. אני מקווה שאתה מבין את זה?"
"כן, אבל זה בכל זאת מרגיז אותי."
"אני רואה." נאנחה דנה, "בנים הם כאלו טיפשים לפעמים. למה שלא תתפייסו ודי? תגיד לו שאתה מתנצל ותחזרו להיות יחד."
"אני לא יכול דנה, זו לא מריבה מהסוג הזה."
"אז איזו מן מריבה זו?"
"זו לא בדיוק מריבה אלא יותר חילוקי דעות עקרוניים."
דנה הנידה את ראשה בשאט נפש, "חילוקי דעות עקרוניים, איזה שטויות. אתה באמת טמבל. תהיה בזולה מאחורי אולם ההתעמלות אחרי אחת, הוא יחכה לך שם."
"אבל יש לי שיעור תנ"ך באחת." מחיתי. לא עזר, היא הסתובבה והסתלקה.
הברזתי משיעור תנ"ך והלכתי לחכות לרותם בזולה שהייתה בעצם ערמת מזרונים בלויים שמישהו פרש מתחת לסככה מתפוררת שנזרקה בין השיחים שגדלו פרא מאחורי אולם ההתעמלות.
כולם ידעו שהמעשנים והמשתמטים מתחבאים שם. כל זמן שהם שמרו על שקט ולא הדליקו אף מזרן – כן, גם זה קרה פעם, אבל בטעות והבחורים שעשו את זה כל כך נבהלו עד שהם השתינו על השריפה, מה שנקרא כיבוי צופי. מאז הזולה מסריחה לא רק כמו מאפרה משומשת אלא גם כמו בית שימוש ציבורי - המורים העמידו פנים שהם לא יודעים שהם שם.
עמדתי שם, משתדל לנשום נגד כיוון הרוח כשפתאום צץ מולי עידו.
"אתה לבד?" גיחך אלי ברשעות, "איפה החברה שלך?"
"עוף מפה עידו." רטנתי וסובבתי אליו את גבי.
"אל תגיד לי מה לעשות." התרגז עידו ודחף אותי קלות. הסתובבתי ודחפתי אותו בחזרה.
"אל תיגע בי, מפגר אחד!"
"שתוק יא הומו." התנפל עלי עידו והפיל אותי על המזרונים. נאבקנו זה בזה כמו ילדים ובסוף ריתקתי אותו תחתי, יושב עליו בכל כובד משקלי, אוחז בפרקי ידיו.
"תגיד שאתה נכנע." דרשתי, אבל חייכתי כדי שיבין שאני לא לוקח ברצינות את הקטטה הזו.
הוא עצם את עיניו ושתק, נראה רציני וקודר.
"נו, עידו, בחייך." הרפיתי מידיו והתחלתי להתרומם מעליו, "תפסיק להיות אהבל כזה, מה אתה עושה פרצוף, אי אפשר לצחוק אתך קצת?"
"לא, אל תלך." הוא לחש, כרך את ידיו סביב מותני והושיב אותי עליו בחזרה, ורק אז הרגשתי מה שהייתי אמור לחוש עוד קודם - עמד לו - עמד לו ועוד איך.
"עידו?" נדהמתי וגלשתי מעליו בחיפזון, מרגיש צמרמורת של מבוכה ואי נעימות חורשת את גופי מכף רגל ועד ראש. זה לא שעידו היה מגעיל או משהו, למעשה הוא בחור נאה מאוד. לא הטעם שלי - אני מעדיף בחורים נמוכים יותר ממני וקצת פחות רזים - אבל הוא בהחלט היה בחור נאה, ואם זה לא היה עידו שגדלתי איתו...
התיישבתי לצידו וניסיתי למשוך אותו כדי שישב גם כן, אבל הוא התעקש להמשיך לשכב על גבו כך שלא אוכל לפספס את מראה הבליטה המכובדת מאוד שמתחה את הרוכסן של מכנסי הג'ינס שלו. הבעיה היא שאני זכרתי את כל מאות הפעמים בהן ראיתי את הזין שלו עוד מהתקופה שהיינו עושים יחד פיפי מאחורי עץ התות בדרך מגן חובה, וזה פשוט... לא יודע, זה הרגיש לי מוזר מידי, כמו גילוי עריות כזה.
"אתה והשמנצ'יק עדיין ביחד?"
"לא יודע." הודיתי.
הוא פקח סוף סוף את עיניו והביט בי, "גוני?" הרים את כף ידו - כף יד שאחזתי בה פעמים רבות מספור בדרך מבית הספר ובחזרה כשהיינו פוסעים יחד עם ילקוטי בית הספר על הגב, מלווים באזהרות האימהות שלנו (שהן ידידות טובות עד עצם היום הזה), להסתכל ימינה ושמאלה, ושוב ימינה, להיות ילדים טובים ולגמור את כל הסנדוויץ' - ונגע בעדינות אין קץ בלחיי, "תשמע גוני." לחש, ובדיוק אז נכנס רותם לזולה, מתנשם ומתנשף, לחייו אדומות ושערו החלק פרוע בקווצות לחות על מצחו.
לרגע קפאנו שלושתנו ואז רותם עשה אחורה פנה וברח משם אל בין השיחים שצמחו מאחורי אולם ההתעמלות. רצתי אחריו, לכדתי אותו ליד הפרצה בגדר בית הספר ומשכתי אותו אלי.
"תעזוב אותי, לך לחבר החדש שלך." ניסה להיחלץ מבין זרועותיי.
"אל תדבר שטויות, זה לא מה שאתה חושב." הידקתי אותו לעמוד בגדר וניסיתי להביט בפניו.
"שקרן." הטיח רותם, "ראיתי אתכם."
"לא ראית כלום כי לא קרה כלום. נו, די עם זה, בחייך, זה עידו. הוא כמו אח שלי, אין מצב ש... מגעיל אותי לחשוב עליו בצורה כזו. מספיק רותם, תפסיק להתפרע."
"לא רוצה." בעט בי רותם בעיטה מכאיבה מאוד בשוק. מחמת הכאב הרפיתי ממנו והוא ברח.
חזרתי לזולה ומצאתי שם את עידו עומד ומנקה בטפיחות חזקות את מכנסיו. "מקום מגעיל." רטן בתיעוב, "כולי מטונף."
"שטויות. אתה בסדר גמור. חכה רגע, יש לך איזה עשב בשערות." ניקיתי את העשב משערו וישרתי את חולצתו מאחור, "הנה, אתה שוב מסודר."
"תודה." רטן עידו בזעף ופנה לפתח היציאה כמרמז שהשיחה נגמרה, אבל לי עדיין היו כמה שאלות אליו.
"תגיד עידו, איך ידעת שאני כאן?"
"לא ידעתי, סתם הלכתי אחריך."
"סתם, אהה... תגיד, למה אנחנו כבר לא חברים? למה אתה לא מתקשר אלי יותר? פעם היית החבר הכי טוב שלי, למה אתה כועס עלי כל הזמן?"
"כי אתה הומו מגעיל, לך תמצוץ זין לחברים ההומואים שלך." אמר עידו באנטיפתיות והסתלק.גררתי את עצמי הביתה ונזרקתי הרוס על המיטה.
"אתה לא רעב?" שאל קימי כשחזר, שעתיים אחר כך מהעבודה, "לא נגעת בעוף שהשארתי לך במקרר. אתה חולה גוני?"
"לא יודע. אולי, קצת. תגיד קימי, מה יותר חשוב, אהבה או עקרונות?"
קימי קפא במקומו, מביט בי במצוקה. "לא יודע." הודה לבסוף, "אהבה חשובה, אבל גם עקרונות זה משהו רציני. על איזה עקרונות בדיוק אנחנו מדברים?"
"על העיקרון של להיות בן אדם שלם עם עצמי ולא להתחבא בארון."
הוא התיישב לצידי באנחה ושאל אם יש לזה קשר למריבה שלי עם רותם ולא נראה מופתע כשהודיתי שכן.
"מה הבעיה בדיוק גוני, מה הוא עשה?"
"הוא פרש לפני את התוכניות שלו לעתיד והן לא מצאו חן בעיני."
"ומה התוכניות של רותם לעתיד?"
"הוא מתכנן להיות נשוי ואבא כדי שלאימא שלו תהיה ממנו נחת וזה לא מתאים לי, לא מתאים לי לאהוב בן אדם שאלו הדעות שלו."
"אבל גוני, אתם רק תלמידים בתיכון. יש עוד המון זמן עד שתהיו מספיק מבוגרים לדאוג בקשר לעתיד שלכם."
"אף פעם לא מוקדם מידי לחשוב על העתיד וחוץ מזה אני מדבר פה ברמת העיקרון."
"אהה, אם ככה אז באמת, עם עיקרון אי אפשר להתווכח, אבל גם ללכת איתו למיטה אי אפשר." חייך קימי, ואולי היה ממשיך לשוחח איתי, אבל אז נכנס דודו הביתה והתחיל לקטר שהוא רעב ועייף וצריך פינוקים ותשומת לב וקימי זנח אותי לטובתו.
התחלתי להכין שיעורים ופתאום, דפיקה בדלת. "רותם כאן." לחש קימי בדיסקרטיות, דוחף את ראשו מבעד לדלת, "מה להגיד לו?"
"שאני עסוק. אין לי זמן בשבילו." אמרתי באנטיפתיות - שיעורים במת' עושים לי מצב רוח זוועתי.
קימי חייך. "שוב אתה נלחם עם המתמטיקה? בוא רותם, יש פה מישהו שצריך קצת עידוד ועזרה."
רותם נכנס וקימי הסתלק, משאיר אותנו לבד. "מה שלומך גוני?"
"יש לי סימן כחול ברגל בגללך ואני שונא מתמטיקה."
"תראה." התכופף רותם ובחן את רגלי, "לא נורא. לא תמות מזה."
"אל תגיד לי לא נורא." אחזתי במותניו, הטלתי אותו על המיטה ונשכבתי עליו, "פרא אדם רגזן שכמוך."
"לפחות אני לא מתמזמז עם אחרים בזולה המסריחה הזו."
"לא התמזמזתי, ועדיף בזולה המסריחה מאשר במסדרון, מול כולם."
"לא עשיתי שום דבר במסדרון."
"חוץ מלהימרח על דנה."
"זה לא נחשב."
"גם עידו לא נחשב."
"למה לא?"
"כי זה רק עידו, וחוץ מזה... לא חשוב. שום דבר לא קרה וגם לא יקרה."
"בסדר." רטן רותם וכיווץ את שפתיו בהעוויה החמודה הזו שרימזה שהוא רוצה נשיקה. נישקתי אותו, ואחר כך נישקתי אותו שוב.
"התגעגעתי אליך שמנצ'יק."
"גם אני התגעגעתי אליך, מכוער אחד." התחבקנו והתנשקנו שוב ושוב, וסיפרנו זה לזה כמה התגעגענו, ואחר כך גם הראנו את זה אחד לשני עד שנעשה מאוחר נורא ורותם היה צריך לחזור הביתה.
ליוויתי אותו הביתה ובדרך סיפרתי לו מה באמת קרה עם עידו.
"אמרתי לך! ידעתי שהוא הומו."
"כן, אבל אני לא חושב שהוא יודע את זה."
"בטח שהוא יודע."
"אז למה הוא מתנהג מוזר כל כך? אני צריך לדבר איתו."
"בסדר, אבל רק לדבר."
"כבר אמרו לך שאתה נורא סקסי כשאתה מקנא רותם? נו, די, מספיק. בלי צביטות, נו, די, מה כבר אמרתי?"
