---
id: 17715
title: "חור שחור - פרק ד'"
author: "אוהב חורף"
author_id: 1397
date: "2014-03-03"
category: "אהבת גברים"
tags: ['אהבה וזוגיות']
prev_chapter_id: 17714
next_chapter_id: 17716
original_url: "http://gogay.co.il/story.php?id=17715"
---

# חור שחור - פרק ד'

יום השחרור הגיע די מהר. בבית החולים זקוקים לכל מיטה, ואת מי שאפשר לשחרר – משחררים. לא גיליתי לנועם את מועד השחרור, קיוויתי שאוכל לעלות על מונית ולנסוע הביתה, אבל בבוקר יום השחרור הוא התייצב עם חיוך ענקי. הוא תאר לעצמו שלא אגלה לו מתי אני יוצא מבית החולים ולכן השביע את מירלה שתודיע לו על מועד השחרור.
הוא שלף שקית עם בגדים. פתאום נפלה עלי ההכרה שעד עכשיו הייתי לבוש בפיג'מה של בית החולים, שהבגדים שלי מהתאונה היו במצב לא שמיש ושבעצם... "אני חושב שזה יתאים לך. אנחנו בערך באותה מידה." קטע נועם את מחשבותיי.
הבטתי בו, גרוני נחנק ועיני מתמלאות בדמעות. דמעה סוררת נשרה על לחיי. גרוני נחנק ורק הודיתי לו במבט ובמנוד ראש.
נועם אסף את כל חפצי בשתיקה, כולל התיק שהיה ברכב והוסע עימי לבית החולים באמבולנס, ושקית שכללה בעיקר ספרים וחוברות תשבצים שהוא הביא לי. צוידנו, לאחר המתנה של שעתיים, במכתב השחרור המיוחל. בעזרת כסא הגלגלים שקיבלתי מ"יד שרה" יצאנו לעבר הטנדר המרווח של נועם.
נועם משך את המושב לאחור, ולשמחתי הטנדר היה גבוה והיה לי קל יחסית להיכנס ולהתיישב בו. הוא עזר לי להיחגר, פניו סמוכים כל כך לפני, ריח אפטר שייב גברי ונעים מעורב בניחוח מרענן מתלתליו. הקרבה הזו מבלבלת את חושי.
נועם נפנה לקפל את כסא הגלגלים והכניסו לתא המטען. הוא נכנס והתיישב, הניע והפעיל את מערכת השמע וכשהמוזיקה נעימה נשמעה, חייך אלי. "עכשיו אתה כבר לא יכול לברוח."
הוא צודק...
כיף להשאיר את בית החולים מאחור, אבל ירון, אני מזכיר לעצמי, אתה חייב לגלות לו. אחר כך אולי יהיה מאוחר מידי. תתעשת. עכשיו.
אבל כל פעם שאני כבר מחליט לפתוח בשיחה, נועם מקדים אותי, מתעניין במשהו, שואל דבר מה, מפנה את תשומת ליבי למשהו בדרך, ואני מאבד שוב ושוב את האומץ והמוטיבציה. אחר כך הוא החל לספר על המושב, ועל זה שהוא בן ממשיך, ושרוב משפחתו כבר לא חיה במושב. "פעם כמעט כל הדודים שלי חיו במושב. כולם התיישבו יחד, גם הצד הפרסי שלי וגם הצד המרוקאי. והיה למשפחה 'עדר' של בני דודים בכל הגילאים. אולם עכשיו בקושי יש לי כאן שניים שלושה, וגם מהם – רק אחד חקלאי.
נועם נראה לי גבר מורכב. אינטליגנטי מאד, קורא המון, העברית שבפיו עשירה ונטולת שגיאות, ומהשיחות איתו קלטתי עד כמה הידע שלו רחב ומעמיק כאחד. ומנגד, אני לא יודע הרבה על חייו האישיים. אבל גם הוא לא יודע עלי יותר מידי. עכשיו, לפני שמגיעים זה הזמן. נועם ניווט את הרכב בכבישים צדדיים עד שהגענו למושב. שורת בתים טובלים בגינות מטופחות, והכל עטוף בשלווה קסומה.
הרכב פנה לחצר רחבה ונעצר.
"נועם, תשמע. יש לי משהו שאני חייב לומר לך."
"בוא, קודם כל ניכנס, נפרוק את כל הדברים, נכין משהו חם לשתות ו..."
"נועם, בבקשה תקשיב."
"בסדר... בסדר... אם לא יהיה לך טוב אני אקח אותך הביתה. אל תדאג, ירון." הוא חייך.
הבטתי היישר בעיניו. הוא חש שזה חשוב ומבטו הרצין.
זהו זה... רגע האמת.
"אני גיי."
המבט הרציני החל להשתנות. בטני החלה מתכווצת. מרצינות זה הפך לתדהמה. המתנתי לבאות, בראש עוברים תסריטים קצרים ומהירים. איך הוא יגיב?
מבט התדהמה לא נותר זמן רב על פניו והחל להשתנות.
הרגשתי שאני רועד כולי. "נועם, אני אבין אם זה לא מתאים לך... אני אשמח ואודה לך אם תעזור לי לצאת מפה ולהגיע הביתה."
אחרי אלפיות שנייה שנראו כמו נצח נצחים, הפכה התדהמה על פניו לחיוך, 'נועמי' טיפוסי - עיניים נוצצות ושובבות וגומות חן.
"לגיי אף פעם לא מפריע שמישהו אחר הוא גם גיי." פרץ בצחוק מתגלגל.
כעת תורי להיות נדהם. "לא יכול להיות." אמרתי, "אבל... אבל..."
"אבל לא רואים עלי? גם עליך לא רואים... לא תיארתי לעצמי. אני חייב לבדוק מה קורה עם הגיידאר שלי. הוא בכלל לא צפצף על ידך. בוא ירון, ניכנס ונתארגן. יש לנו המון זמן לבלות ביחד. עכשיו אתה שבוי שלי ואתה לא יכול לברוח. גם אם תנסה לא תגיע רחוק." צחק.
כלב מתולתל וחמוד שכל גופו התנועע תוך כשכוש זנבו התקרב אלי ורחרח אותי, מייבב יבבות שמחה ומכשכש חזק יותר, "תכיר את סמרטוטי, הכלב הכי קשקשן במושב. הוא אימץ אותי, החליט שאני שלו."
בית מסודר להפליא, ציורים נהדרים של טבע מקומי ומרבדי כלניות על הקירות. על כולם חתום, נועם.
"ירון, זה החדר שלך. הוא מוכן, יש לך כאן ארון פנוי ויש לך אינטרנט אלחוטי. הנה הקוד...
זו המקלחת שלך, ושמתי לך כסא פלסטיק שתוכל לשבת כשאתה מתקלח. אם אתה צריך עזרה תקרא לי. הכנתי לך פה שקיות גדולות של פסולת גזם, אני חושב שהן מספיק גדולות כדי לעטוף את הגבס. לא בא לך לשתות משהו חם? קפה? תה? חליטה?"
"חליטה בבקשה."
נועם הכין לנו שתייה, צרף עוגיות טעימות והתיישבנו. הוא הציץ בשעון ואמר, "יש לי חליבה עוד מעט ואסיים יחסית מאוחר. בדרך כלל לקראת חצות. אתה ודאי עייף ותרגיש חופשי ללכת לישון כשמתחשק לך. בכלל, תרגיש חופשי."
נראה לי שאתמוטט עוד מעט. "אההה... נועם, תו..."
"בלי תודה. אני כל כך שמח שאתה כאן."
נועם יצא לחליבה, ואני שלפתי מאחד המדפים את 'מעופה של מרים' והתחלתי לקרא בו בנשימה עצורה.
הצלחתי איכשהו להתקלח. משימה לא קלה ודי מעייפת. נכנסתי למיטה, ממשיך לקרוא עד שלבסוף הראש נפל ונרדמתי.
השינה החלה כשינה מאד רגועה שנעה על הגבול של עייפות יתר ושל סוף-סוף-שקט וסוף-סוף הכיף של להיות לבד בחדר, עם שירותים נורמאלים, לא כמו בבית החולים, ופשוט הנאה מהאווירה הנעימה בבית של נועם. אבל באיזשהו שלב, החלום התחלף בחלום מאד מוזר.
אני בפיג'ו הקטנה, הכביש מכוסה בערפילי בוקר. נוסע לאט בכביש התפתל. לאן אני נוסע? פגישה... כן. פגישת עבודה. פתאום...פתאום... מכה חזקה. שברי זכוכית מתנפצת. חשיכה עוטפת אותי וכאב... כואב בכל גופי אבל במיוחד ביד וברגל. אני לא יכול לזוז, לא יכול להזיז את היד... שקט ממושך, כמעט אינסופי. אני עומד למות. אני צועק. צועק. צועק... מישהו רוכן מעלי, לוחש "אל תמות, אל תמות..."
"ירון... חמוד... זה רק חלום...אתה כאן, איתי, ירון..."
אני לא רוצה למות...
"ירון."
אט אט אני מתחיל לחוש בריחו המיוחד והנעים, חש בזרועותיו השעירות חובקות אותי, לחיי מונחת על חזהו השעיר כשטיח, כפו מלטפת את ראשי. שומע שהצעקות שלי נרגעות ומתוכן אני מתחיל לשמוע את הלמות ליבו. "ששש... ירון, הכל בסדר. זה רק... זה הזיכרון שחזר אליך. הכל כבר עבר ו..." הוא הרחיק את ראשי מחזהו, נשק על מצחי ואז נשק לשפתי. פתאום העולם הדוהר בתוך ראשי עצר מלכת ורוגע משחרר עטף אותי. נשיקה קצרצרה, ומיד בעקבותיה אחת ארוכה, רכה ומתוקה. לא נשארתי אדיש והגבתי לנשיקתו.
ליטפתי את פניו. "אם אתה חושב שמצפרדע אני אהפוך עכשיו לנסיך, אתה טועה..."
הוא חייך, מעביר ידיו על גבי ומלטפו ברכות. "לא... אתה טועה. העיקר שהנסיך שלי לא יהפוך לי עכשיו בטעות לצפרדע..."
