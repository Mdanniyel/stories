---
id: 18116
title: "שרוט - פרק ד'"
author: "הנדל"
author_id: 1549
date: "2014-07-10"
category: "אהבת גברים"
tags: ['איידס', 'אהבה וזוגיות']
prev_chapter_id: 18114
next_chapter_id: 18117
original_url: "http://gogay.co.il/story.php?id=18116"
---

# שרוט - פרק ד'

חודש אחר כך כבר גרנו יחד והחיים נראו יפים יותר, ואז פגשתי את צחי, החבר המשותף שלי ושל האקס, שמסר לי ממנו דרישת שלום והכל התהפך שוב.
צחי היה חבר משותף שלי ושל עידו. נפגשנו בו באיזו מסיבה קצת אחרי שהתחלנו לגור יחד והתיידדנו. הוא נעשה אחד מהחבר´ה שלנו, נפגשנו כמעט כל שבוע, הלכנו יחד למסיבות, רקדנו יחד, השתכרנו יחד, התמסטלנו יחד, היינו כמו משפחה. ברור היה שהוא יפנה אלינו לעזרה כשיום אחד נקרע לו קונדום והוא נאחז פחד שאולי...
הוא ועידו הלכו יחד לקבל את התשובות שלהם והוא זה שהחזיר את עידו המבוהל והנרעש הביתה, ונתקע ביני לבינו, מונע מעידו מלהכות אותי.
כשעידו ברח מהבית צחי נקרע ביני לבינו, לא יודע למי לעזור קודם, לי שרק ברגע זה הבנתי באיזה שקר חייתי בשנים האחרונות, או לעידו שאיים שהוא יתאבד.
בסופו של דבר הצלחתי לשכנע אותו, שומר על ארשת פנים רגועה יחסית, שאני בסדר ושאלך מחר בבוקר לעשות בדיקת דם – הצלחתי בזה כי היה לי הרבה ניסיון בהעמדת פנים שאני בסדר - מיד אחרי שהוא הלך לחפש את עידו הורדתי בעזרת יין את כל כדורי השינה וההרגעה שמצאתי בבית, ואם הוא לא היה חוזר בבוקר בטח הייתי ממשיך לישון עד שהייתי מת.
רק כמה ימים אחר כך, כשכבר הייתי מאושפז במחלקה פסיכיאטרית אחרי שהובהר לי שאני סובל מדיכאון קל ובטח סבלתי ממנו כבר שנה אם לא יותר, סיפר לי צחי, היחיד שבא לבקר אותי מכל המוני החברים שחשבתי שיש לי, שעידו פשוט הלך לאיזה פאב והשתכר כמו שעשה בדרך כלל כשהיה בצרות, ושכל איומי ההתאבדות שלו היו סתם קשקושי סרק.
"מסתבר שדווקא אלו שמדברים כל הזמן על התאבדות לא מתכוונים ברצינות. מי שבאמת מתכוון למות אלו השקטים, האלו שכמעט לא מדברים." סיפר לי, וניסה לחייך אלי, אחוז רגשות אשמה שהוא, המשתרלל בראש חוצות, פרפר מסיבות וסטוציונר אובססיבי, הצליח לחמוק, ואילו אני שמעולם לא התפתיתי לאיש והייתי נאמן לבן הזוג שלי נדבקתי.
"אבל איך יכול להיות שלא ידעת שהוא בוגד בך? הוא סיפר לנו שהוא רק ישן אתך, שכבר מעל שנה הוא בקושי נוגע בך, שהוא לא נמשך אליך יותר, שאתם רק שותפים לדירה וחברים, זה הכול, מה חשבת, שהוא הפסיק לזיין פתאום?"
"כנראה שלא חשבתי יותר מידי." משכתי בכתפי, ולא סיפרתי לצחי שנכון, סקס לא היה יותר, אבל הוא היה מחבק אותי במיטה בכוח, נצמד אלי, אומר שאני החבר היחיד שלו, שרק איתי הוא יכול לישון, לפעמים מבקש סליחה בלי להסביר, ודואג לי ומטפל בי כשחליתי בשפעות האיומות האלו שחזרו שוב ושוב לאורך החורף האחרון שלנו שהיה החורף הארוך והקר ביותר שידעתי מימי.
איך לא הרגשתי שמשהו לא בסדר? איך לא ידעתי? לא יודע. באותו חורף אחרון שלנו יחד הראש שלי הפסיק לעבוד, ההיגיון שלי קפא, רוב הזמן הייתי עצוב, חסר חשק, חולה ומדוכדך, הרגשתי אשם שאני גורם לו דאגה כה רבה - והוא דאג לי, אני משוכנע בזה - חשבתי שהכול נפשי ושזו אשמתי כי אני חלש וטיפש.
"דיכאון לא נגרם באשמת אף אחד, זו מחלה, זה פשוט קורה." אמר לי הפסיכולוג הנחמד שנתן לי מרשמים לתרופות ששיפרו את מצב רוחי, העלימו את הרצון שלי למות, וכבונוס מחקו את הזעם, הגעגועים והליבידו שלי.
"אז מה שלומך?" פרש לעברי צחי ידיים כשנפגשנו פתאום בתור לקולנוע, "אתה נראה פשוט נפלא, לאן נעלמת?"
"לשום מקום. סתם הורדתי פרופיל, אני ממש בסדר עכשיו." חייכתי אליו כאילו הוא סתם מכר והצגתי בפניו את רובי, "זה החבר שלי, אנחנו חיים יחד." אמרתי ונתתי לרובי יד, מועך בכוח את כפו, מנסה לשאוב ממנה כוח ולהתנהג כאילו הכול רגיל ואני מרגיש מצוין.
"מיד הבנתי שמשהו לא בסדר אתך." אמר לי אחר כך רובי, "מעכת לי את היד והזעת נורא, ואחרי שהוא אמר לך שעידו שוב בארץ נראית כאילו אתה רוצה להקיא."
צחי נעלם באחד האולמות עם החבורה שהוא הגיע איתה ואני נשענתי חסר כוח על הקיר וביקשתי שנלך הביתה.
רובי אפילו לא שאל למה, אחז בזרועי, עצר מונית ולקח אותי הביתה. בבית התחפרתי מתחת לשמיכה ולא יכולתי להפסיק לרעוד גם כשרובי חיבק אותי וגרב לי גרבי צמר.
"אף פעם לא סיפרת לי מה עשית אחרי שנודע לך שאתה נשא?"
"בעיקר דיברתי, זה מה שעושים במחלקה פסיכיאטרית פתוחה, לוקחים כדורים ומדברים."
"איזה כדורים?"
"משהו לא רציני, סרוקסט. לקחתי אותם ארבע וחצי שנים. עליתי במשקל ולא היה לי חשק לסקס, אבל לפחות הפסקתי לחשוב על התאבדות. הבעיה בתרופות האלו היא שהן משטחות אותך נפשית, אתה מתקיים, אבל לא יותר מזה."
"נעשה א-מיני, כמו שאמרת." נזכר רובי בשיחה הראשונה שלנו.
"נכון, הרבה זמן פחדתי להפסיק עם התרופה, פחדתי ששוב יכאב לי ושאני שוב ארצה למות, אבל הרופא התעקש שחייבים ושאני צריך להתחיל לנסות לחזור לחיים רגילים. לאט לאט הורידו לי את המינון, הלכתי לחדר כושר כדי להוריד את עודף המשקל, הצטרפתי לקבוצת תמיכה של נשאים, התחלתי להסתכל על בחורים, ואז פתאום פגשתי אותך, ומה שקרה אחר כך אתה יודע לבד."
"למה לא סיפרת לי?"
"לא יודע. התביישתי, פחדתי, ובכלל, מה כבר היה לספר? אתה יודע כמה אנשים חיים על פרוזק ושות´? כמעט חצי מדינה."
"אתה מתגעגע לעידו?"
חשבתי הרבה לפני שאמרתי, "כן אבל..."
"אבל מה?"
"אני מתגעגע לאיך שהוא היה בהתחלה, כשרק נפגשנו, לא לעידו של השנים האחרונות. מעניין אם הוא נעשה כזה בגללי או שאני נכנסתי לדיכאון בגללו? ואולי פשוט השפענו רע זה על זה? אני לא יודע."
"אתה רוצה לראות אותו שוב?"
"לא, חס וחלילה. הרי הבטחתי לו שאני אהרוג אותו אם ניפגש והבטחות חייבים לקיים, עדיף שלא ניפגש."
"לדעתי אתה טועה?"
"מה, שאני כן אהרוג אותו? ככה אתה רוצה להיפטר ממני? לתקוע אותי בכלא?"
"אני לא רוצה להיפטר ממך, דביל. אני רוצה... אני רוצה שתפסיק לרעוד ולהיבהל כל פעם שאתה נזכר בו."
"אני לא חושב שזה יקרה בגלגול הזה רובי."
"תקשיב לי יפתח, בריחה זה תמיד פתרון גרוע, אתה חייב לעמוד מולו, להגיד לו מה שיש לך להגיד, לתת לו להסביר, לסגור את העסק הזה יפה כדי שהוא יפסיק לרדוף אחריך. זו דעתי."
"לך קל לדבר, אין לך מושג איך זה."
"נכון, אין לי מושג, אבל לא קל לי לדבר. אני אוהב אותך וכואב לי כשאתה סובל. אני רוצה לעזור לך ולא יודע איך, תאמין לי שבכלל לא קל לי לדבר."
"אתה אוהב אותי? אחרי כל מה שסיפרתי לך אתה עוד אוהב אותי?"
"בטח שכן, דביל אחד. אתה חושב שהייתי סובל את החביתות השרופות שלך אם לא הייתי אוהב אותך?"
"החביתות שלי לא שרופות, הן וול דאן."
רובי צחק, אמר לי שאני מתוק, ושאל למה אני לא אומר לו שגם אני אוהב אותו.
"לא יודע, אני פוחד. מה, אתה לא יודע לבד מה אני מרגיש?"
הוא נאנח. "היה נחמד אם היית אומר לי את זה, אבל לא חשוב, תביא חיבוק." הסתובבתי אליו, חיבקתי אותו חזק, אמרתי לו תודה שהוא מטפל בי, והוא אמר לי להפסיק להיות הומו כזה, ואחר כך נרדמנו.למחרת סיפרתי לבחורים בקבוצת התמיכה על הפגישה עם צחי ואיך הרגשתי ומה רובי אמר לי.
"לדעתי הוא צודק." אמר יוני, "תיפגש עם האקס שלך ותסגור עניין כדי שתוכל להמשיך הלאה."
"איך לסגור עניין? אני לא מסוגל... אני לא יכול לדבר איתו. מה אני אגיד לו?"
"אל תגיד כלום, פשוט תדחוף אותו לירקון ותמשיך ללכת הלאה."
"כן, ישר לבית סוהר. תודה רבה יוני."
"מה ירקון? עדיף שתזרוק אותו מתחת לגלגלים של מכונית, מהיר ויעיל." אמר בנצי ברצינות מפחידה והשאר הוסיפו הצעות כהנה וכהנה.
"לא צריך להרוג אותו מספיק שתשכור כמה בריונים שישברו לו את העצמות וירסקו לו את הביצים."
"ומה רע בדרך הישנה והטובה של להרעיל לו את הקפה?"
ראשי הסתחרר, כולם העלו הצעות איך לשלוח את עידו לעולם שכולו טוב או לפחות לגרום לו סבל ונכות. בסופו של דבר סוזן, שהקשיבה לנו בסבלנות, מחאה כפיים, ביקשה שנשתוק, ושאלה אם אני מרגיש שאני חזק מספיק להיפגש עם עידו בלי להתמוטט רגשית.
"לא." אמרתי בכנות, "אפילו המחשבה עליו גורמת לי בחילה."
"בטח, החרא הזה הדביק אותך באיידס. אני הייתי חותך לו את הזין ונותן לו לדמם למוות." אמר דימה בתיעוב.
"אני לא חושב שאני מסוגל אפילו לתת לו סטירת לחי." התנצלתי, "קודם כל אני לא בן אדם אלים, ושנית, מאוד אהבתי אותו. כשנפגשנו הייתי ילד מבוהל ומבויש. בזכותו נעשיתי גבר, הפסקתי לפחד, למדתי להכיר את עצמי, יצאתי מהארון. הוא דחף אותי ללמוד מקצוע, ולהפסיק לחשוב שאני מפלצת מגעילה. אני יודע שהוא מצטער בכנות שהוא הדביק אותי, זו הייתה טעות ואני לא כועס עליו, אבל אני לא יכול לסלוח לו שהוא בגד בי, זה כואב לי יותר מידי."
"אבל יפתח, סליחה שאני הולך נגד הזרם הכללי." אמר עמית חרש, "אבל אם נכנסת מאיזו סיבה לדיכאון והפסקת לרצות לזיין, מה עוד הוא היה יכול לעשות אם לא לבגוד בך?"
"לשים קונדום, זה קודם כל, ושנית, לדבר, לשאול, לברר, אולי אפילו להיפרד לפני שהוא עבר לזיין אחרים." התרגז יוני.
"השאלה היא מה בא קודם, הבגידות שלו או הדיכאון שלי?"
"את זה רק אתם יודעים." אמרה סוזן, "ואם חשוב לך לברר מה בדיוק קרה לך בתקופה הזו של חייך תצטרך להיפגש עם עידו ולדבר איתו."
"אני לא מסוגל, אני פשוט לא יכול." נרעדתי.
"אולי תתחיל בזה שתשלח לו מייל?" הציעה סוזן ברוך, "תברר באיזה שלב של החיים הוא נמצא, ואם הוא מעוניין בכלל לדבר אתך. חמש שנים זה הרבה זמן, הוא בטח השתנה מאוד."
"טוב, אני אחשוב על זה." הבטחתי.
חזרתי הביתה והתקשרתי לצחי לברר איך אפשר ליצור קשר עם עידו. היה לו המייל של עידו, אבל למה שאני לא ארים לו פשוט טלפון? הוא שאל בפליאה.
"אני מעדיף לשלוח לו קודם מייל. מה מצבו צחי?"
"הרבה פחות טוב משלך. הוא מאוד רזה, הוא חי אצל אימא שלו שנורא הזדקנה מאז שאביו נפטר, ידעת שאביו נפטר? בגלל זה הוא חזר לארץ. לא שהוא הצליח כל כך בחו"ל, עבד אצל איזה בן דוד שלו בחנות למכשירי חשמל, מכר מחשבים וטלוויזיות והתגעגע לארץ."
"הוא אמר לך משהו עלי."
"שהוא מקווה שאתה בסדר, שהוא מצטער נורא שגם אתה נשא, שהיית אהבת חייו, שהוא אף פעם לא אהב אף אחד כמו שהוא אהב אותך."
"כן, גם אני מאוד אהבתי אותו."
"ומה עם הבחור הזה שהיה אתך, הרובי הזה?"
"הוא נהדר. אחרי שפגשתי אותך סיפרתי לו הכול."
"מה, הוא לא ידע שאתה נשא?" נבהל צחי.
"כן, בטח שהוא ידע, אבל הוא לא ידע שהייתי מאושפז ושלקחתי כדורים נגד דיכאון."
"לא נורא, דיכאון זה השחור החדש." התבדח צחי. "כל העולם חי על פרוזאק."
"אתה לא מבין צחי, להיות בדיכאון זה... זה נורא. אין לזה שום קשר לאופנה."
"אני מבין." הרצין צחי, "לא התכוונתי להעליב, אתה רוצה שאני אדבר איתו? להגיד לו שאתה רוצה לדבר איתו?"
"כן. אם אתה מוכן, זה יהיה הכי פשוט."
"טוב, תן לי איזה יום יומיים, אני אחזור אליך ברגע שתהיה לי תשובה." אמר צחי, איחל לי אושר ובריאות וניתק.
