---
id: 17932
title: "הפינה הסודית שלי - פרק יב'"
author: "הנדל"
author_id: 1549
date: "2014-06-19"
category: "אהבת גברים"
tags: ['אהבה וזוגיות']
prev_chapter_id: 17931
next_chapter_id: 17933
original_url: "http://gogay.co.il/story.php?id=17932"
---

# הפינה הסודית שלי - פרק יב'

מאז הפגישה הראשונה שלי עם אימא של רותם היחסים ביני לבינה עלו כפורחים. ברגע שקלטתי שהיא בטח יודעת מה בדיוק קורה ביני לבינו הפסקתי להיות מתוח במחיצתה ומרגע זה הסתדרנו נהדר. הפכנו לידידים כל כך טובים עד שהיא אמרה לי לקרוא לה תמר, ואפילו התייעצה בי לגבי השינויים שרצוי להכניס בחדרו של תומי כדי שהעיצוב של החדר יהלום את גילו.
אמרתי לה שעדיף שתשאל את תומי כי אני לא מבין כלום בעיצוב, אבל כדאי שתשכח מדמויות של דיסני ומפורמייקה צבעונית.
למרות שחשתי נוח במחיצתה התאפקתי ולא אמרתי לה שאני יודע שאפשר לראות את הנדנדה שלנו מחלון המטבח שלה. לא רציתי להיות הראשון שמדבר על זה, גם כי חששתי שאולי אני טועה, וגם כי קיוויתי שהנושא יעלה איכשהו בצורה טבעית בלי דראמות מיותרות שאני סולד מהן סלידה עמוקה.
ממש בימים האחרונים של שנת הלימודים התקשרה אלי תמר והזמינה אותי למסיבת יום ההולדת השמונה עשרה של רותם.
"רותם לא אוהב מסיבות יום הולדת." הזכרתי לה, "במיוחד עכשיו כשהוא בדיאטה."
"הדיאטה הטיפשית הזו." רטנה תמר, "הילד סתם מרעיב את עצמו."
"אני מסכים אתך" אמרתי, "אבל הוא עקשן והוא הכניס לעצמו לראש שעד שהוא לא ירזה הוא לא ילבש מכנסים קצרים."
"השטויות שיש לילדים היום בראש." נאנחה תמר ושאלה אם היא תצליח לשכנע את תומי שרק פעם בחיים חוגגים שמונה עשרה אני בכל זאת אבוא.
"בטח, אני אשמח מאוד, אבל אה... אפשר לדעת איזה מין סוג מסיבה זו תהיה?"
"אל תחשוש, זו תהיה מסיבה למבוגרים." הצטחקה תמר, "בלי במבה וקולה וזר על הראש. יהיו רק חתן יום ההולדת, אימא שלו ושני החברים הכי טובים שלו הולכים יחד למסעדה ואוכלים ארוחה טובה."
"מה, לא תהיה עוגה?" התאכזבתי.
תמר צחקה והבטיחה שכן, תהיה עוגת שוקולד עם נר זיקוקים וגם גלידה למי שירצה, ויהיה גם יין בשביל לשתות לחיים, ואם קניתי מתנה זה הזמן להביא אותה.
"קניתי לו את היומנים של לאה גולדברג." גיליתי לה, "אני יודע שהוא מעריץ שלה."
"אוי, נהדר! רעיון נפלא! גם אני רוצה לקרוא אותם." התלהבה תמר. "קראת אותם גוני."
"אה... עיינתי בהם קצת והאמת שקצת התאכזבתי, היא קצת עצבנה אותי עם כל ההתאהבויות הבלתי ממומשות שלה." הודיתי, "היא משוררת נפלאה, אבל מהחיים הפרטיים שלה היא עשתה בלגן נוראי לדעתי הגברת הייתה צריכה... לא חשוב, נעזוב את זה."
תמר שהבינה גם בלי שפירטתי יותר מידי מה אני חושב על חייה הפרטיים של לאה גולדברג צחקה בעליזות, שאלה שוב אם אני זוכר מתי נפגשים במסעדה ונפרדה ממני לשלום.זו הייתה מסעדה איטלקית, נעימה וחמימה, ולמרות שרותם התלונן שהאוכל העשיר הורס לו את הדיאטה הפעם הוא הרשה לעצמו ליהנות ולאכול הכול, ואפילו טעם קצת מהעוגה.
מאוד נהניתי לשבת שם בינו לבין דנה, המוזמנת השנייה, שנראתה מקסימה, לשתות יין, לאכול אוכל טעים ולשמוח בשמחתו של החבר החמוד שלי שהתעקש כל הזמן שהוא צריך להוריד עוד חמישה ק"ג כדי שיוכל להידחס לבגד הים החדש שקנה לכבוד הקיץ.
מבחינתי הוא נראה בסדר גמור כבר עכשיו, אבל הוא התעקש, וכשתומי מתעקש כולם נכנעים.
אחרי שהרמנו כוסות לחיים כל אחד נתן לו את מתנתו. רותם פתח את העטיפות בלהיטות של ילד, נהנה מאוד מהספר שקניתי, מהדיסק שקנתה לו דנה ומהנייד החדש והמשוכלל שנתנה לו אימו, ואז היא שלפה מעטפה מוארכת ואמרה שזו מתנה מאבא.
"איזה מתנה?" הזעיף רותם פנים.
"כרטיסי טיסה לאילת."
"אבל אני לא רוצה להיות שם השנה, אמרתי לו את זה."
"אני יודעת, אבל אבא מאוד מאוד מבקש שתשנה את דעתך וכן תגיע לבקר אותו בקיץ. הוא מבטיח שאם תבוא הוא יממן לך קורס צלילה ותוכל לגור כל אוגוסט במלונית ולא בבית (אבא של רותם ואשתו נהלו מלונית) ככה שתהיה לך פרטיות מוחלטת."
"יפה מצידו, אבל מה אני אעשה שם לבד חודש שלם? אדבר עם הדגים?"
"אבא חשב גם על זה." נופפה תמר במעטפה, "ולכן הוא שלח לך זוג כרטיסי טיסה ככה שתוכל לקחת אתך חבר או חברה לפי בחירתך."
"עם תנאים כאלו חודש באילת נשמע לי פתאום רעיון לא רע בכלל." חייכתי אליו, מגשש מתחת לשולחן אחרי כף ידו.
"כן, זה נשמע לא רע, אבל זה תלוי כמובן בדנה." הפנה רותם את מבטו אל דנה המופתעת שבהתה בו בפה פעור.
"בי?" שאלה נדהמת, "אבל..."
"אז אתה רוצה לנסוע לאילת עם דנה?" שאלה תמר בקול שקט, וכל הספקות שהיו לי שאולי רק נדמה לי שהיא יודעת, ושהיא איכשהו פספסה את הפרידות הלוהטות שלי ושל רותם בצל הנדנדה נעלמו. היא ידעה על הקשר הסודי ביני לבין בנה וזו הייתה המתנה שהיא נתנה לו ליום ההולדת - האפשרות לצאת מהארון ולבחור בי בגלוי –ארבעתנו הבנו מה מתרחש פה, ברגע האמת רותם בחר בדנה ולא בי, אף אחד לא דיבר על זה ישירות, אבל זה היה ברור. אם הוא היה מרוקן על ראשי את כד המיץ שעמד על השולחן לא הייתי חש אומלל ומושפל יותר.
"אז בא לך לנסוע איתי לאילת לחודש דנל'ה?" חייך רותם אל דנה שניסתה לחייך אליו חזרה.
"אני צריכה לשאול את אימא." אמרה והביטה בי בהתנצלות, כאילו שלא ידענו כולנו שאימא של דנה, גרושה מרירה וזועפת שהתפרנסה בקושי, תקפוץ על המציאה בהתלהבות.
דנה הייתה נהדרת ומעולם לא התלוננה, אבל כולם ידעו שהיא מעולם לא נסעה לשום מקום ובקושי יכלה להרשות לעצמה בגד חדש או בילוי יקר. ההצעה הזאת הייתה פיתוי רציני בשבילה, ידעתי את זה ולכן שתקתי בגבורה, מקפיד לא להביט בפניו של רותם, מקווה שאולי הוא עושה הצגה בשביל אימא שלו ושבעוד יום יומיים הוא יגיד לה שדנה לא יכולה לנסוע ולכן הוא לוקח אותי כברירת מחדל. זה היה די משפיל, אבל נסבל איכשהו, נסבל יותר מהרעיון שהוא מעדיף אותה על פני.
אחרי שליווינו את דנה הביתה הסתגרנו במרפסת הסודית שלנו ואני גיליתי לרותם שאימא שלו יודעת.
"אז מה אם רואים את גן השעשועים מהחלון? זה לא אומר ש..."
"היא יודעת דביל, היא תמיד ידעה. היא בטח ידעה עוד לפני שפגשת אותי, ועכשיו היא בטוחה בזה. לא היית צריך להעמיד את דנה במצב כזה, אתה יודע שבגלל המצב שלה בבית היא בחיים לא נסעה לשום מקום ולא הייתה במלון."
"זו עוד סיבה טובה לקחת אותה איתי." אמר רותם בנחת.
"אתה באמת מתכוון לנסוע לאילת באוגוסט ולגור שם באותו חדר עם דנה? למה?"
"למה לא? היא מתוקה וחכמה והחברה הכי טובה שלי, היא תעשה רושם מצוין, דנה היא בדיוק הטיפוס שאבא שלי אוהב, קטנה וקומפקטית כזו."
"רותם, אתה בכלל מקשיב למה שאני אומר? אימא שלך יודעת שאתה הומו, היא נתנה לך צ'אנס לספר את זה לאבא שלך, המתנה של אבא שלך הייתה מבחן ואתה נכשלת בו."
"אתה לא נסחף קצת? מבחן, מה פתאום מבחן?"
"לא, אני לא נסחף. בהחלט לא."
"תראה, אני יודע שאתה מאוכזב קצת גוני, אבל אני לא יכול לבוא עם בחור לאילת. איזה פרצוף יהיה לי? אני לא מסוגל להגיד לאבא שזה החבר שלי ושאני מקווה שיש מיטה זוגית נוחה בחדר."
למה לא? חשבתי לעצמי, אבל שתקתי, מניח להבעה החמוצה שעל פני לדבר במקומי.
"אני יודע שתתגעגע אלי חמוד." ניסה רותם ללטף אותי והפסיק כשהבחין שאני מתקשח ונרתע ממנו, "אבל תבין גם אותי."
"אני מבין, אני בהחלט מבין. אתה פחדן רותם, אני לא מצפה ממך שתתנהג באומץ ותגיד ישירות לאבא שלך שאני ואתה... שאנחנו יחד, אבל לבוא עם בחורה ולהעמיד פנים שהיא חברה שלך? לנצל אותה בצורה גועלית כזו זה ממש מוגזם."
"אני לא מנצל אותה, היא באמת חברה שלי. אני נותן לה בילוי של חודש חינם באילת, איפה פה הניצול?"
יכולתי להסביר לו במשך שעתיים או אפילו יותר איפה פה הניצול ומה לא בסדר בהתנהגות שלו, אבל מה הטעם? הוא לא היה אידיוט, הוא היה חכם יותר ממני, ואם הוא לא הבין סימן שהוא לא רצה להבין ושום דבר שאני אגיד לא יעזור פה. באותה מידה הייתי יכול לגשת ללאה גולדברג ולהגיד לה ישר בפנים – "תשמעי גברת, את צריכה גבר שירצה אותך באמת, תפסיקי כבר עם כל ההתאהבויות המיותרות האלו, חבל על הזמן שלך. לכי תמצאי מישהו שייתן לך מה שאת באמת רוצה." אם הייתי אומר לה מה שאני באמת חושב בטח הייתי חוטף סטירת לחי, ואם חלילה היא הייתה מקשיבה לי היא בטח הייתה מתחתנת ומביאה ילדים ומתעסקת בהם כל היום, ובבעלה בלילה, ולא כותבת את השירים הנהדרים שלה, ככה שאולי היא צדקה בהתאהבויות הבלתי אפשריות שלה? מי יודע, אני בטח שלא.
"ומה אתה תעשה בחופש?" שאל רותם.
"אני אעבוד. אתה זוכר את הידיד של עמית, את מקס? הוא עובד כשף באונית נופש כזו שמפליגה סביב הים התיכון. הוא הציע לי לעבוד שם כמלצר ועובד מטבח. בחודשיים אפשר לעשות ימבה כסף."
"אני מבין." אמר רותם לאיטו, "אז זה אומר שלא נתראה הקיץ?"
"לא, לא נתראה."
"אבל בשנה הבאה ניפגש שוב?"
"לא חושב ככה רותם. מאז שעידו מת די נשבר לי מבית הספר המפגר הזה. אני רוצה ללכת ללמוד בבית ספר אקסטרני."
"ההורים שלך בחיים לא יסכימו לזה."
"יכול להיות שלא, אבל אני כבר בוגר ולא צריך לבקש מהם רשות, ואם אני אשלם על הלימודים בכסף שאני ארוויח לא תהיה להם ברירה."
"אני מבין." אמר רותם שוב, ופניו שרזו מאוד לאחרונה נראו עצובים וחיוורים. "אז זהו? אנחנו נפרדים."
"כן." אמרתי בפשטות וקמתי מהמזרון. אמרתי לרותם מזל טוב, בהצלחה בחיים ושישים את המפתח מתחת למרזב כשהוא יוצא והלכתי להתקשר למקס ולבקש ממנו שירשום אותי להפלגה הבאה שעמדה לצאת למחרת בערב.
