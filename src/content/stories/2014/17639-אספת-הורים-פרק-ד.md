---
id: 17639
title: "אספת הורים - פרק ד'"
author: "אוהב חורף"
author_id: 1397
date: "2014-02-06"
category: "אהבת גברים"
tags: ['אהבת גברים', 'הורות ומשפחה אחרת']
prev_chapter_id: 17632
next_chapter_id: 17640
original_url: "http://gogay.co.il/story.php?id=17639"
---

# אספת הורים - פרק ד'

איתי ובן המשיכו להיות החברים הכי טובים. כשהימים החלו להתארך נהגתי לצאת מוקדם יותר מהעבודה, לאסוף את הצמד-חמד וירדנו לים. תמיד סל עם כריכים ושתייה וקופסה מלאה בפרי. כל פעם שראיתי אותם משתוללים, לא יכולתי שלא לחוש חרב פולחת את ליבי, מזכירה לי את הימים הנהדרים של רובי ושלי בחוף.
עם הזמן רכשתי קיאק זוגי, שהילדים עזרו לי להעמיסו על הגגון, ובילינו המון בים.
שני הילדים הרבו גם לבלות עם חברים וחברות ולאט לאט הפכו את הבית שלנו למוקד חבורה חביבה של ילדים טובים, שיודעים לבלות, להשתולל, אבל גם לשבת וללמוד ביחד, מכינים שיעורים, שומעים מוזיקה ומנגנים.
מבלי שהייתי צריך לומר הם היו משאירים הכל מסודר, שמים את הכלים במדיח, מסדרים הכל טיפ טופ. זה לא דבר ברור מאליו, אבל אולי הם "מרחמים" עלי בגלל היותי אב "חד הורי", ואולי משום שאני מאפשר להם חופש ולא מנדנד להם, ומקפיד שתמיד יהיה להם מספיק אוכל וכיבוד, במיוחד את העוגות שלמדתי שהם מחסלים מהר עוד יותר... הם נהדרים ואני אוהב שהם ממלאים את הבית בשמחה.
דני, אחיו של איתי, המשיך להגיע כדי להחזירו הביתה, אבל עם הזמן לא נותר עומד על הסף להמתין עד שאיתי יסיים להתארגן. הוא הרגיש נינוח יותר, נכנס, תמיד התכבד במשהו, לעתים התיישב והחלפנו מילים אחדות. פעמים אחדות הקשיב לילדים שניגנו בגיטרה. הדהים אותי עד כמה רב הדמיון בינו לבין רובי. איתי היה שונה. אם מתאמצים, מצליחים לראות שיש משהו בעיניו ובצבעיו משירה, אבל הן אינן בהירות כשלה, אלא חמות כשל רובי, ובאופן כללי, הוא דומה יותר לעצמו מאשר לאחד מהוריו. בעקבות התעקשותו של בן לגרור אותו לפעילות גופנית, והבילוי התכוף שלנו בים, איתי איבד הרבה ממשקלו וגופו הפך שרירי ושחום יותר, מזכיר את גוון עורו של רובי בנערותו.
ערב אחד, צלצל הפעמון. "זה בטח אחי." קרא איתי מתוך חדרו של בן.
פתחתי את הדלת.
כמעט התעלפתי מרוב תדהמה.
רובי עמד בפתח.
"הי רמי, דני חולה ו... ובאתי במקומו לאסוף את איתי."
"אבא? עוד קצת... עוד לא סיימנו את כל התרגילים בשיעורים למחר." קרא איתי מפתח חדרו של בן.
שיט...
"בוא, כנס רובי." פתחתי את הדלת לרווחה בלית ברירה והזמנתי אותו לפינת הישיבה.
"אתה רוצה לשתות?"
"אני מצטער שאני נופל עליך ככה," הוא אמר, אבל ניצוץ שמחה היה בעיניו. "כן, קפה, בבקשה."
הלכתי למטבח, ורובי הלך אחרי, עומד מאחורי, קרוב קרוב.
"רמי..." הוא לחש. "אם רק היית יודע כמה התגעגעתי אליך. אין יום שעבר מבלי שתמצא במחשבות שלי."
הידיים שלי רעדו, ואבקת הקפה התפזרה על השיש.
לא עניתי, ניסיתי להתרכז בהכנת קפה, אבל הוא הניח את ידו על כתפי והמשיך. "כשאני רואה את בן ואיתי... הם... הם בדיוק כמו שאנחנו היינו... החברים הכי טובים. כמו אחים. ואני בוכה כל פעם על... על שנתתי לך לברוח לי מהחיים, על האובדן של הדבר היחיד שהיה תמיד הכי חשוב והכי אהוב."
המגע של ידו על כתפי, המלים האלה, הקרבה של גופו, כל אלה המסו חומות שכיתרו את ליבי. לא ניסיתי להתנער מידו. אבל דמעות מילאו את עיני. הפעם לא של רחמים עצמיים. הפעם דמעות של שמחה.
הסתובבתי אליו. דמעות זלגו גם על לחייו ופתאום הן התערבבו עם הדמעות שלי כשהבנתי שאנחנו מחובקים, מנענעים זה את זה מצד לצד, לחיינו מהודקות זו לזו. בזווית העין הבחנתי בבן ובאיתי עומדים בפתח המטבח. בן עם חיוך ענק, ואיתי מושך אותו משם לעבר החדר של בן.
המשכנו לעמוד מחובקים עד שהקומקום התחיל לשרוק.
הוא אסף את פני בשתי ידיו. הפעם לא ניסיתי להתחמק ממבטו. ראיתי בעיניו כל כך הרבה אהבה, כל כך הרבה שמחה. "רובי... עם חלב? סוכר?" חייכתי מתוך הדמעות.
הוא צחק וחיבק אותי יותר חזק.
"ואנחנו רוצים שוקו!" קראו הילדים מהחדר.
התיישבנו בחדר האורחים, הילדים לקחו את השוקו והעוגה לחדר, מניחים לנו להתקרב מחדש. רמי התרומם ועבר עם ספלו מהכורסה ממול לצידי, על הספה, זרועו חובקת את כתפי.
ישבנו ופטפטנו וצחקקנו, ממש כמו שני הבנים בחדר הסמוך, הוא שאל על עירית, וסיפרתי לו בקצרה על הגירושין הסולידיים, והוא סיפר שאצלו המצב "על הפנים". שירה ממררת את חייו ואת חיי הבנים. אף פעם לא מרוצה, אף פעם לא מאושרת. תמיד ממורמרת, מפיצה סביבה רוע וקור. הוא ניסה לעבור איתה טיפולים זוגיים אבל שום דבר לא עוזר. הוא כבר לא מאמין שהנישואין שלהם יאריכו ימים, ורק חושב על איך להחזיק מעמד בשביל הילדים. כאשר פתאום זמזם הנייד של רובי והופיעה על מסכו הודעה, פניו נפלו. לא אמרתי דבר, יודע שזו בטח הודעה משירה. שמתי כפי על עורפו וליטפתי אותו. "רובי, יהיו לנו המון הזדמנויות להיפגש ולהשלים. אני שמח שבאת. אני... אני מצטער על כל השנים האלה. אני כל כך שמח שהיה לך האומץ לבוא הערב. תודה!" עיניו שוב התמלאו בדמעות. הוא אחז בידי והובילה לשפתיו, דמעותיו מרטיבות אותה בעודו מנשק אותה.
