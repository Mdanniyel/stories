---
id: 17688
title: "ימי התום - פרק יב'"
author: "אודיגו"
author_id: 1734
date: "2014-02-20"
category: "אהבת גברים"
tags: ['אהבה וזוגיות']
prev_chapter_id: 17609
next_chapter_id: 17767
original_url: "http://gogay.co.il/story.php?id=17688"
---

# ימי התום - פרק יב'

חמש השנים הראשונות עם סמי היו נפלאות, לא הרגשתי את פער הגילים, ולא הפריע לי שהוא מבוגר ממני בשלושים שנה. הוא היה בן זוג נדיב ואוהב, תמך בי ועודד אותי, והיה מלא מרץ ושמחת חיים הרבה יותר ממני.
אני, האמת, די עצלן, ותמיד מעדיף לשכב במקום לשבת, ולרוץ אני בכלל שונא. היה לי ממש טוב איתו גם במיטה וגם מחוץ לה, לצידו של סמי הרגשתי אהוב, מוגן ומפונק ואהבתי את זה מאוד.
הדבר היחיד שהטריד אותנו מעט היה היחס הקריר שקיבלנו מבני משפחתו של סמי, גם הורי לא קפצו מרוב שמחה שכשנודע להם שאני חי עם בן אדם בגילם, אבל הבנים שלו היו פשוט מגעילים, ולא הפסיקו לרמוז לסמי שאני חי איתו בגלל כספו ותקוותי לרשת אותו.
סמי השיב להם שהם מדברים שטויות ובצדק, הם קיבלו את העסק המשפחתי - בית מלאכה גדול ומשגשג לאריזות קרטון - וניהלו אותו יחד עם סמי, ואימא שלהם קיבלה את הבית הגדול שסמי בנה לה כשהם נישאו, וחיה שם עם בתם הבכורה, בעלה והנכדים. סמי ואני הסתפקנו בדירה קטנה ונחמדה, וחיינו בה יחד בשלום ובשלווה חיים צנועים ונעימים.
נכון, הדירה הייתה של סמי, אבל אני עבדתי והרווחתי כסף למחייתי. הרווח היחיד שהפקתי מהחיים איתו היו מגורים חינם בדירתו, דירה שניקיתי וסידרתי במו ידי בלי עזרה כמעט, ורשות לנהוג במכונית הקטנה והישנה שלו שהייתה רשומה על שמו. הוא העדיף לרכב על אופנוע, וטען תמיד שהאופנוע היקר שלו שווה יותר מהטרנטה, שאני אגב שילמתי על הדלק ועל הביטוח שלה וגם על התיקונים.
היה לנו חשבון בנק משותף להוצאות משק הבית שלנו ולכל אחד מאיתנו היה גם חשבון נפרד שעשה בו כרצונו. קניתי לעצמי לבד את הבגדים שלי, וקניתי לסמי מתנות בדיוק כמו שהוא קנה לי. היינו שותפים ובני זוג במלוא מובן המילה, טיפחנו יחד את החתול שלנו, וכמה אדניות תבלינים במרפסת ואף פעם לא רבנו על כסף. היינו מאושרים מאוד יחד עד שסמי התקשר אלי אחר צהרים מעונן אחד, ביקש שלא אדאג וסיפר לי שהייתה לו תאונה קטנה עם האופנוע והוא בבית חולים.
"קטנה?" נחרדתי, "כמה קטנה? אתה בסדר? מה קרה? איפה אתה? אני בא מיד!" עזבתי הכל ורצתי לבית החולים, מבוהל וחרד. אחרי כמה דקות של תעייה במסדרונות בית החולים מצאתי אותו, שוכב במיטה מכוסה בסדין ונראה די בסדר חוץ משריטה קטנה על המצח, ומין צווארון מרופד שעטף את צווארו.
"מה קרה? שברת משהו? איך אתה מרגיש?" התנפלתי עליו בשאלות, נסער ומודאג, והסרתי את הסדין שכיסה אותו, מגלה לרווחתי שהכל בסדר, כל אבריו נמצאים במקום, אין לו גבס ואין דם, וסמי מחייך אלי את חיוכו המוכר ופניו נראות מעט אפורות, אבל רגילות לגמרי חוץ מזה.
"הכל בסדר איתי חמוד, אל תדאג." מיהר להרגיע אותי, עוטף את ידי בכפותיו הגדולות והחזקות.
"איזה ידיים קרות יש לך." הופתעתי, ידיו של סמי היו תמיד חמות ומרגיעות, והנחתי שהן קרות עכשיו בגלל ההלם, "מה עם האופנוע?" חקרתי.
"טוטאל לוס." נאנח סמי, וחיוכו גווע.
"שטויות, כפרה האופנוע, העיקר שאתה בסדר." נישקתי את השריטה על מצחו ושאלתי איך זה קרה?
"אני לא יודע." ענה סמי, "חזרתי כמו תמיד מהעבודה ופתאום..." הוא שב וחייך חיוך מהוסס, "שכחתי." הודה, ועל פניו עלתה הבעה מבולבלת שהחרידה אותי.
"שכחת?" נדהמתי, "אבל..." ואז נכנס הרופא, פניו חמורות, נושא צרור דפים מבשר רעות והסביר לנו שסמי קיבל התקף לב קל תוך כדי נסיעה, ויש לו מזל ענקי שהוא עדיין חי.
"התקף לב? סמי? אבל חשבתי שאתה בריא לגמרי, אמרת שכל הבדיקות שלך יצאו מצוינות ושאתה בכושר של בחור צעיר." פניתי אל סמי שהשפיל את עיניו במבוכה והודה שהאמת... שבעצם...
"האמת היא שהוא לא נבדק כבר יותר מידי זמן, והזניח בצורה פושעת את בעיות לחץ הדם שלו." גילה לי הרופא, משפיל מבט אל הדפים שבידיו, "וזה שהוא לוקח ויאגרה..." הוסיף בנימה מעט מתנצלת.
"ויאגרה!" נדהמתי, מעולם לא עלה בדעתי שסמי... "ממתי אתה לוקח ויאגרה סמי?" פניתי אל בן זוגי שנראה נבוך ומושפל בצורה מעוררת רחמים.
"אולי כדאי שתנהלו את השיחה הזו לבד אחרי שאני אצא?" הציע הרופא שהיה נבוך עוד יותר מסמי, ועבר לסקירה ממושכת של מצבו הבריאותי של סמי שהיה סך הכל לא רע, חוץ מלחץ דם גבוה שהשפיע לרעה על ליבו, ולכן, הסביר הרופא, אסור לו בשום פנים ואופן להשתמש יותר בוויאגרה, והוא מתפלא איך הרופא שלו הרשה לו לקחת וויאגרה עם לחץ דם כזה?
סמי השפיל מבט ומלמל משהו לא ברור, והרופא נאנח והזכיר שוב שהוא מבקש בכל לשון של בקשה שסמי יתרחק מוויאגרה ומאופנועים, ויקפיד על בדיקות תקופתיות ולקיחת תרופות בצורה מסודרת.
אחרי שהרופא יצא השתררה ביני לסמי שתיקה לא נוחה. פתאום הבנתי שהוא שיקר לי והסתיר ממני דברים, ולראשונה מאז שהכרתי אותו איבדתי את בטחוני והרגשתי אבוד, מבוהל וחסר ישע.
"אני מצטער מאוד תומי." התנצל סמי, מפחיד אותי עוד יותר - עד היום הוא מעולם לא התנצל בפני, לא הייתה לו מעולם סיבה להתנצל.
"מתי התחיל העניין הזה עם הוויאגרה, ולמה לא סיפרת לי?"
"התחלתי לקחת וויאגרה לפני שלוש שנים בערך, קצת לפני שנסענו לטיול בוונציה, עוד קודם הרגשתי שכבר לא עומד לי כל כך טוב, וכל כך רציתי שיהיה לנו חופש רומנטי מפנק... קניתי אותה ממישהו... לא חשוב, השגתי כמה כדורים בלי מרשם כי פחדתי לאכזב אותך והתוצאה הייתה כל כך טובה עד שמאז לא הפסקתי." סיפר לי סמי והביט בי בצער, מבטי נפגש במבטו ושנינו חשבנו על אותה חופשה נפלאה, וכמה נהנו מהחדר המפנק במלון, נזכרתי איך צחקתי ממנו בגלל החרמנות שלו, מאושר לחוש כמה הוא להוט אחרי טענתי בבדיחות הדעת שכנראה חדרי מלון עושים לו את זה בגדול, אם רק הייתי יודע שהסיבה הייתה בעצם...
"אני באמת מצטער תום." לחש סמי שכאילו קרא את מחשבותיי.
הוא נראה אומלל ומבויש כל כך, ליבי כאב בשבילו, "נו, באמת, אתה יודע שאני לא עושה עניין גדול מסקס." מחיתי, "הוא לא כזה חשוב לי." קראתי בלהט שנועד לשכנע לא רק אותו אלא גם אותי.
סמי הביט בעיני וחייך בעצב, "הוא כן חשוב, אתה יכול לזלזל בו רק כי עד היום תמיד היה לך כמה סקס שרצית, אם אי פעם לא יהיה לך די סקס תבין עד כמה הוא חשוב."
"בסדר, הוא חשוב, אבל אהבה חשובה יותר." התווכחתי
"נכון, אהבה חשובה, אבל בגילך היא לא שווה הרבה בלי סקס, ואל תעשה לי פרצוף מתחסד כזה תום, גם אני הייתי צעיר פעם, ואני עוד זוכר מה זה להיות כל כך חרמן עד שאתה הולך להתפוצץ, אם לא הייתי יכול להעמיד את הזין לפחות שלוש פעמים בשבוע לא היית נשאר איתי."
"זה ממש לא נכון." נעלבתי, "אני אתך כי אני אוהב אותך סמי, ולא בגלל הזין שלך."
סמי ליטף את לחיי בעדינות, "אני יודע שאתה מאמין בזה חמוד, אבל אתה עוד לא בן שלושים ואני..." הוא נאנח, "אני זקן טיפש ומאוהב, כל כך פחדתי לאכזב אותך... לא לעמוד בציפיות שלך ממני."
"אתה בחיים לא תאכזב אותי סמי, אני אוהב אותך כל כך." חיבקתי אותו, הבטחתי לו שהוא עומד לגמרי מעל ומעבר לציפיות שלי, והשבעתי אותו שלא יגע יותר בוויאגרה.
"איך אני יכול? אתה לא מבין שבלי וויאגרה לא יהיה לנו סקס?"
"לא אכפת לי, הבריאות שלך חשובה יותר." פרצתי בבכי, "בבקשה סמי, תבטיח לי שתשמור על עצמך, אני כל כך פוחד שתמות."
"נו, די, אל תבכה, הכל יהיה בסדר." הבטיח לי סמי, ואז התפרצו פנימה בניו ונשותיהן וילדיהם, ואחריהם גם הבת והילדים שלה, ובמאסף גרושתו, ואני נדחקתי לאחור
הם הקימו סביבו מהומה שלמה, דרשו שהוא ילך לבית הבראה אחרי שישוחרר מבית החולים, ולא היססו להציע לו לעבור לדיור מוגן, אבל סמי צחק וסירב, התעקש שהוא בסדר ודרש שיניחו לי לשבת לצידו.
"אבל אבא, אתה חייב טיפול." יללה בתו שדמתה לאימא שלה יותר ויותר ככל שהתבגרה, "והבחור הזה..." היא העיפה לעברי מבט מלא תיעוב, "ברור שהוא לא יכול לטפל בך."
"תני לי להחליט על זה." פסק סמי בסמכותיות גברית שהערצתי אצלו תמיד, ולמרות שהיה חבול וכאוב מהתאונה ואחרי התקף לב השליט בקלות את רצונו על משפחתו, וכמה ימים אחר כך חזר איתי הביתה, לדירה שלנו, ומאז הכל היה כמעט כמו קודם, אבל רק כמעט.
למרות חששותיהם של בני משפחתו העוינים טיפלתי בסמי במסירות, והמשכתי לאהוב אותו בכל ליבי, משגיח עליו שיאכל בריא, וייקח תרופות, ינוח מספיק ויהיה רגוע ומאושר, אבל אחרי כמה חודשים של מעט מידי סקס מאוד לא מספק היה עלי להודות שהוא צדק - סקס לא חשוב רק אם יש לך מספיק ממנו, ברגע שאין לך די סקס הוא נעשה חשוב מאוד.
