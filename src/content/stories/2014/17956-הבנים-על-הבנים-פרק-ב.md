---
id: 17956
title: "הבנים על הבנים - פרק ב'"
author: "אודיגו"
author_id: 1734
date: "2014-06-09"
category: "אהבת גברים"
tags: ['מיניות וזוגיות']
prev_chapter_id: 17955
next_chapter_id: 17957
original_url: "http://gogay.co.il/story.php?id=17956"
---

# הבנים על הבנים - פרק ב'

נועם היה הקשר הכי רציני שלי מזה שנים. במשך שנה שלמה אהבתי אותו ככל שאני מסוגל לאהוב מישהו ואחרי שהוא עזב התרסקתי לגמרי. השתבללתי עוד יותר מהרגיל אצלי ולמרות הניסיונות של סיגי ומילי להקל עלי התעקשתי לא לדבר על זה ואפילו לא לחשוב על זה, זה כאב יותר מידיי. הסתגרתי בתוכי וחצי שנה לא רציתי לגעת באף אחד ולא רציתי שיגעו בי.
אפילו בעבודה שמו לב שאני שתקן עוד יותר מהרגיל. אם לא הייתי בעל הבית של הנגרייה, בטח היו מפטרים אותי. מזל ששוורץ (שהיה מנהל העבודה של הנגרייה עוד כשאבא שלי היה חי) חיפה עלי ותפס פיקוד כי בחודשים הראשונים לא הייתה לי סבלנות לקליינטים ובקושי ידעתי איפה אני נמצא.
אחרי איזה חצי שנה של אבל וכמה שיחות מוטיבציה מודאגות מאוד ששוורץ עשה לי, לא מפסיק להזכיר את אבא שלי ולשאול את עצמו מה הוא היה אומר אם היה רואה מה נהיה ממני, התחלתי לחזור לעצמי. חזרתי לתפקד, הורדתי ממנו קצת את נטל העבודה, הפסקתי ללכת עם האף באדמה ופתאום קלטתי שאני חרמן.
זה הפחיד אותי. לא רציתי שוב להסתבך, לרצות מישהו, לסבול בגלל הרצון הדפוק הזה שיהיה לי מישהו מיוחד לאהוב. עשיתי את זה כבר יותר מידי פעמים וזה אף פעם לא נגמר טוב, וזו הסיבה שהכרטיס שנשא את הניק המוזר - 'יצור' - לכד את תשומת ליבי
יצור כתב בכנות שהוא מבוגר, מכוער ורוצה רק סקס בלי שום עניינים. שלחתי לו מסר, הוא ענה אחרי שעה, ועוד באותו יום קבענו פגישה.
נפגשנו בבית קפה נידח אחד ואני נוכחתי לדעת שיצור, למרות כל חסרונותיו, הוא לא שקרן. הוא התגלה כגבר בן חמישים פלוס, רחב וחזק, לא יפה, מקריח, שעיר, לבוש בפשטות לא אופנתית, ולעיתים קרובות לא כל כך מגולח, ובכל זאת בעל נוכחות שנשאה חן בעיני. יכול להיות שאחרים היו נרתעים ממנו, אבל אותי הוא הרשים מספיק כדי לקחת אותו מיד הביתה.
הוא שתה את התה שהכנתי, הודיע לי ששמו אשר, שהוא אקטיבי בלבד ושהוא רוצה רק סקס. לא חפירות, לא שיחות נפש, ואפילו לא ידידות, סקס נטו.
"מתאים לי." אמרתי והורדתי את החולצה מביט בו בשאלה, "ולך?"
"תיכף נראה." הוא ענה והוריד גם את החולצה שלו, חושף גוף עבה של בן אדם שעבד קשה כל החיים והשרירים שלו הם לא תוצרת חדר כושר.
הסתכלנו זה על זה ובלי מילים החלטנו שממשיכים הלאה והתחלנו לזרום. בפגישה הראשונה הזו נקבעה המתכונת של הפגישות שלנו - קודם עושים מקלחת יחד, הוא מסבן אותי, דוחף ידיים לאן שמתחשק לו, מנגב אותי, לוקח אותי למיטה ומזיין.
אחרי הקשר החזק שהיה לי עם נועם - שנכנס לי לנשמה ועדיין לא יצא ממנה - העדפתי את זה ככה. עם אשר לא הייתי צריך לחייך ולדבר, איתו אין צורך להיות נחמד או מקסים, לא צריך לנסות להבין אותו, או לשאול מה ואיך. לא צריך לדאוג להופעה שלי, לשאול את עצמי אם מה שאני לובש מוצא חן בעיניו ואם מפריע לו שעליתי במשקל.
"בשבילו אני רק גוף שהוא פורק עליו את החרמנות שלו." הסברתי לסיגי שקימטה את מצחה במורת רוח ואמרה לי שאני טמבל כמו כל הגברים והיצור גרוע עוד יותר.
מסתבר שהיא צדקה כי בערך אחרי חצי שנה של פגישות שבועיות סדירות ומספקות אשר נתקל במילי שקפץ אלי לביקור לא מתוכנן.
מילי נכנס בדיוק כשהוא עמד לעזוב. הצגתי אותם אחד בפני השני ואחרי שאשר נד קלות בראשו למילי והפטיר לעברי ביי חטוף הוא התחפף במהירות מהדירה שלי, משאיר אותי טרף לסקרנות של מר מילשטיין הצעיר שפתאום היה לו דחוף מאוד לדעת מה בדיוק הטיפוס המפחיד הזה עושה אצלי.
"מה מפחיד? הוא סתם בן אדם."התעצבנתי, נבוך קצת בגלל שמילי נראה חטוב, צעיר ואופנתי כרגיל, ולצידו אשר נראה מין יצור קשיש ומרופט כזה...
"אתה יכול להגיד לי מה בדיוק מפחיד בו מנשה?" שאלתי בתוקפנות.
"בעיקר הצורה שלו, וגם איך שהוא ברח מפה ברגע שנכנסתי."
"הוא תמיד בורח ככה אחרי שהוא עושה את מה שהוא בא לעשות."
"ומה בדיוק הוא בא לעשות לייבו? זה מה שאני רוצה לדעת."
"מה אתה חושב?" חייכתי חיוך רב משמעות.
עיניו של מילי נפקחו לרווחה, גבותיו התרוממו בהבעת הפתעה מוגזמת – הוא כזה ארטיסט לפעמים – "וואלה!? אתם עושים מה שאני חושב שאתם עושים?"
"מאין לי לדעת מה אתה חושב? ממתי אתה חושב בכלל?"
"אימל'ה, אני מתעלפת. לא יכול להיות שאתה רציני?" התעלם מילי מהעלבונות שהטחתי בו, "הוא ממש יצור לייבו!"
"מצחיק שאתה קורא לו ככה כי זה הניק שלו באטרף."
"אתה לא נורמאלי, איך אתה יכול? הוא... הוא ממש... איפה הוא ואיפה נועם?"
"נועם עזב מזמן, מה פתאום נזכרת בנועם?"
"כי אני פשוט לא מבין איך אחרי שהיית עם אחד כמו נועם אתה מוריד את הרמה למישהו כמו היצור הזה?"
"שמו אשר."
"הוא מבוגר ממך באיזה עשר שנים והוא בכלל נראה אקטיבי."
"כן, זה מה שהוא."
"אני לא מבין מה יש לך לעשות איתו? מה הוא, מין עונש?" מילי התחיל להתרגש ברצינות, "לא מגיע לך עונש לייבו, אתה לא אשם שנועם עזב."
"אז מי כן?"
"לא יודע. לפעמים אף אחד לא אשם, לפעמים זה פשוט עניין של עיתוי לא טוב. היצור הזה, הוא מפחיד. למה הסתבכת איתו?"
"לא הסתבכתי, בדיוק ההפך. איתו אין שום סיבוכים מילי וזה מה שמתאים לי עכשיו, אז בבקשה, תפסיק לנדנד."
הוא ניסה לנדנד עוד קצת, אבל סירבתי לדבר יותר על עצמי. הודעתי לו שחיי המין שלי הם עסקי הפרטי ושיעזוב אותי בשקט וסוף סוף הוא סתם והסתלק.
במפגש הבא שלי עם אשר הוא הפתיע אותי ושאל על הבחור הזה שקפץ אלי קודם ולקח לי איזה דקה להבין שהוא מתכוון למילי.
"מה הוא בשבילך?" שאל אשר, "בגללו הלב שלך שבור?"
"מי אמר שהלב שלי שבור?"
"העיניים שלך." לפת אשר את ראשי בכפות ידיים גדולות ורבועות, מציץ בעיני.
"אשר." טלטלתי את ראשי בעצבנות, "תעזוב אותי. לא עסקך מה קורה עם הלב שלי, אתה פה בשביל התחת שלי, שכחת?"
אשר הבין את הרמז, הפסיק לדבר, הפך אותי על הבטן, עלה עלי והתרכז בתחת שלי. אהבתי את הצורה בה הוא עשה את זה – בעדינות, לאט, ברגש, משפשף קודם את כיפת הזין שלו (שבדיוק כמוהו היה עבה ובעל נוכחות שאי אפשר להתעלם ממנה) בפתח החור שלי עד שהיה בטוח שהוא משומן ומוכן ואז חודר לאט פנימה, ורק אחרי שהיה כולו בפנים היה מתחיל לנוע בתוכי בתנועות בטוחות וחזקות, לופת את עורפי ביד אחת ואת הזין שלי בשנייה, ממתין בסבלנות עד שאגמור לפני שהיה גומר בעצמו.
אחר כך היה שוכב לצידי צמוד מאוד, כמעט עלי, מלטף לי את הראש, משחק לי קצת בשערות, ממתין עד שהנשימה שלו תחזור להיות סדירה, ואז הולך.
אחרי הפגישה עם מילי הוא לא הלך אלא המשיך להציק. למזלו אחרי סקס אני נוטה להיות קצת פטפטן ומוכן טיפה להוריד הגנות ולכן הסכמתי לספר לו שמילי הוא הירושה שהשאיר לי האקס האחרון שלי שעזב לפני כמעט שנה, והוא עובד אצלי בנגרייה כמעצב רהיטים ומייעץ לקליינטים שלא יודעים מה בדיוק הם רוצים, ושהוא גר בדירה למטה, מתחת לשכנה שלי שהיא גם החברה הטובה שלי.
"למה האקס שלך עזב?"
"לא יודע. שכחתי." אמרתי וניסיתי לקום.
הוא הצמיד אותי חזרה למיטה ולמרות שאני לא רזה ועדין כמו מילי, ובהחלט לא בחור חלשלוש (נועם היה קורא לי הבריון שלי) לא היה לי סיכוי נגדו. הוא מעט נמוך ממני, אבל כבד וחזק הרבה יותר.
התחלתי להיאבק איתו, נדהם מהכוח שלו, לרגע כמעט נבהלתי, אפשר להגיד שאפילו פחדתי טיפה ואז הוא הניח לי פתאום וקם. נשארתי לשכב על המיטה, מביט בו מופתע. החלפנו מבטים ושנינו, אני חושב, היינו מופתעים קצת.
"יכול להיות שטעיתי ואי אפשר לעשות רק סקס נטו." אמר היצור בעגמומיות.
"אני לא יודע." התיישבתי, "למה מילי מטריד אותך כל כך?"
"מילי לא מעניין אותי. זה אתה ש... אתה הולך איתי גם כשאני יוצא מפה." אמר אשר מעביר יד נבוכה בשרידי השיער האפור שהקיף את הקרחת שלו.
"אשר, היה לנו סידור נוח ונעים, חשבתי שזה מתאים גם לך, מה עובר עליך?" נזפתי בו.
"לא יודע." אמר אשר בחיפזון והסתלק.אחרי העניין הזה לא שמעתי ממנו כמעט חודש ואז הוא הופיע פתאום בלי הודעה מראש, שאל אם אפשר, ודקה אחר כך היינו במקלחת.
אחרי שהכול נגמר הוא שאל אם התגעגעתי אליו.
משכתי בכתפי, "בעיקר כעסתי שנעלמת ככה, וגם קצת דאגתי."
"אני בסדר, אין לך מה לדאוג. הנה המספר שלי, תוכל להתקשר מידי פעם אם תרצה." הושיט לי כרטיס ביקור של העסק שלו.
"תודה. אני אתקשר." אמרתי, "בא לך לשתות איתי משהו? אולי בירה?"
הוא הסכים ומאז אחרי הסקס היינו שותים ואוכלים יחד ומדברים קצת, מקפידים לא להיכנס לדברים אישיים מידי.
דברנו על ספורט, על פוליטיקה, ועל מה אנחנו עושים בחיים. הוא סיפר לי על העבודה שלו בחברת הובלות ואני סיפרתי על הנגרייה, אבל להתקשר אליו עדיין לא העזתי.
