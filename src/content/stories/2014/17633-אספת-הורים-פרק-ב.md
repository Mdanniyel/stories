---
id: 17633
title: "אספת הורים - פרק ב'"
author: "אוהב חורף"
author_id: 1397
date: "2014-01-30"
category: "אהבת גברים"
tags: ['הורות ומשפחה אחרת']
prev_chapter_id: None
next_chapter_id: 17639
original_url: "http://gogay.co.il/story.php?id=17633"
---

# אספת הורים - פרק ב'

"התלמידים מתבקשים לגשת לאשכול הפיס וההורים מתבקשים להיכנס לכיתות האם!" הכריזה מנהלת בית הספר.
בן כבר נעלם, מוקף בחבורה עליזה בדרך לאשכול הפיס, ואני פניתי לבניין המרכזי, עולה במדרגות, מבחין עד כמה שונה המבנה החדיש הזה מבית הספר האפור, הישן והמדכא בו למדתי. לא פלא שהעדפתי לברוח ממנו כמה שיותר, למרות שהייתי תלמיד מצטיין. בחוף הים הסמוך לבית הספר היה הרבה הרבה יותר כיף.
פניתי לכיתה של בן, וכשעמדתי להיכנס, חשתי פתאום יד חסונה על כתפי. "תיראו תיראו תיראו, לא להאמין! רמי! וואי... כמה שנים! שירה, תראי, זה רמי!"
קפאתי במקום. לא רציתי להסתובב, אבל ידו סובבה את כתפי עצרה אותי מלהיכנס לכיתה, ואילצה אותי להסתובב.
רובי עמד, מבט מופתע וחיוך רחב ושמח על פניו. שירה לעומתו הביטה בי במבט קר כקרח. "כן, רמי, החבר הכי טוב שלך." אמרה בטון שהלגלוג בו התגבר כשהדגישה את 'הכי טוב'.
צמרמורת חלפה לאורך גבי. נדתי לשלום בראשי, לא אמרתי דבר, ניערתי את כתפי מידו, והלכתי להתיישב בפינה הכי מרוחקת. מביט במורה, מבין שהיא מדברת ומדברת, אבל לא באמת שומע מה. אני אפילו לא זוכר מה נאמר באסיפה. כל הזמן חשתי שמתבוננים בי. כשלרגע הבטתי בכיתה, ראיתי את עיניו של רובי נעוצות בי. מבלי לנסות להבין מה פשר המבט שבעיניו, מיהרתי להסיט את עיני לעבר המורה ולא הבטתי לא ימינה ולא שמאלה, עושה עצמי מרוכז בדבריה עד שהתעוררתי משאון מחיאות הכפיים של ההורים, אשר קמו, משוחחים זה עם זה והחלו לצאת באיטיות לעבר הדלת.
כולם כבר יצאו מלבדי ומלבד המורה, שאספה את ניירותיה לתיק, קמתי ופניתי גם אני לעבר הדלת.
"מר ברגר, רק רגע... אני חייבת לומר לך משהו."
עצרתי והמתנתי.
"הבן שלך לא מפסיק להדהים אותי. הוא נבון, חרוץ, תמיד מתנדב, הציונים שלו מעולים. ועכשיו, כשהגיע איתי, התלמיד החדש, הוא הצמיד אותו אליו ועוזר לו. לא רק בהכנת השיעורים, אלא גם להשתלב בחברה. והכי יפה, שהוא לא עושה מזה עניין. גם לא מזה שהוא התלמיד המצטיין בכיתה, והספורטאי הבולט בבית הספר. הכול בטבעיות. ילד מדהים!" חייכה אלי בחום.
הסמקתי כולי, שוכח את המהומה שהתחוללה בי דקות קודם לכן.
"ת... תודה" גמגמתי במבוכה אבל חזי מתמלא בתחושה נפלאה של גאוות אב, עולה על גדותיה ומציפה את ליבי.
היא לוותה אותי החוצה, לחצה את ידי בחום, ונפרדנו.
"אבא, איפה היית? כולם כבר יצאו ורק אתה... הנה תראה, אלה ההורים של איתי, בוא אני אכיר לך אותם." בן משך אותי לעברם של איתי וזוג הוריו - רובי ושירה.
הרגשתי שרגלי ניטעות בקרקע. כשבן הרגיש שאני לא זז, הוא נעצר והפנה אלי מבט מופתע. "אבא, תגיד, אתה מרגיש לא טוב? מה קרה? אתה נורא חיוור."
מתלבט במהירות מה לענות, כי זה לא פשוט. בניגוד למה שהיה נהוג אצלנו בבית, עוד לפני שבן נולד החלטתי שלעולם לא אשקר לו. שתמיד אומר לו את האמת, גם אם היא לא נעימה וגם אם היא כואבת. לא אשקר. אבל עוד לפני שהספקתי לגמגם משהו, איתי כבר משך את הוריו לעברנו.
"אימא, אבא, תכירו את אבא של בן."
נו טוב... אם אין ברירה, אז אין ברירה. הושטתי את ידי, אילצתי את פי לנסות לחייך, ליטפתי-פיזרתי את שערו של איתי, ואמרתי, "נעים להכיר את הוריך איתי." ואז הושטתי ידי לשירה. ידה הקפואה מיהרה להתנתק מידי כעבור שבריר שנייה, ואילו ידו של רובי החזיקה בידי שניות ארוכות. ארוכות מידי. כשניסיתי לשחררה, הוא אחז בכפי, מנסה להכריח אותי להביט בעיניו, שחררתי את כפי שלהטה בכף ידו בטלטול נחרץ, מלמלתי משהו כמו, "נעים מאד", אחזתי בידו של בן ואמרתי, "בוא בן, כבר מאוחר. נחזור הביתה."
שירה מיהרה למשוך את איתי הם פנו ללכת, ורובי נותר עומד ומביט בי, מבט כואב בעיניו.
בן נפרד מאיתי, מנופף בידו לשלום, והלך בשקט לצידי ברחובות השקטים. ערב חורפי כבד ירד על העיר. בן חיבק את מותני, ואני את כתפו. אחרי שפנינו לרחוב שלנו, הוא נעצר הביט בי ושאל, "זה בסדר אם איתי ימשיך לבוא אלינו?"
דמעות הציפו את עיני והרגשתי אשמה נוראית. התכופפתי וחיבקתי אותו חזק-חזק כדי שלא יבחין. "בוודאי בן, איזו שאלה?"
הוא חיבק אותי חזק חזק. "תדע לך שהיא מכשפה. היא... היא כל כך רעה לאיתי. כועסת, אף פעם לא מרוצה ממה שהוא עושה. אפילו שהוא מנסה כל כך להשתפר, והוא כן מצליח! היא... עזוב... לא חשוב. אבל רובי הוא אחר. הוא... כמעט כמוך... כזה חם, ומחבק, ומקשיב... אבל בגללה איתי מרגיש שאצלנו הרבה יותר טוב לו, ושהוא שמח שיש לו שקט מהמריבות שלהם בבית. תגיד, אבא," השתחרר מהחיבוק והוסיף כשהמשכנו ללכת לעבר הבניין, "מה הם עשו לך? נראה כאילו אתם... אתם מכירים, נכון?"
