---
id: 17917
title: "רק אנחנו שנינו - פרק יג' (פרק אחרון)"
author: "צופה מהצד"
author_id: 1211
date: "2014-06-05"
category: "אהבת גברים"
tags: ['משפחה וזוגיות']
prev_chapter_id: 17916
next_chapter_id: None
original_url: "http://gogay.co.il/story.php?id=17917"
---

# רק אנחנו שנינו - פרק יג' (פרק אחרון)

התעוררתי בוקר אחד בשעה ממש מוקדמת, האור בחוץ היה עדיין קלוש מאוד, השמש רק התחילה לזרוח, החלון החשוך החל להאפיר, הכוכבים דהו לאיטם וקול צחוק נמוך וחרישי עלה מחדר השינה של מריו וטוליק, מלווה באנחה של שביעות רצון ובחריקת קפיצים מוכרת מאוד.
היו שנים שהקולות הללו היוו חלק משגרת ההשכמה שלי, ועוד לפני שמלאו לי שלוש עשרה כבר ידעתי מה משמעותם וידעתי שבבקרים בהם חרקו קפיצי המזרון שלהם הם יקומו מעט מאוחר יותר ויהיו עליזים וסבלניים מהרגיל זה אל זה ואלי.
שכבתי דומם, מקשיב להם, מרגיש איך אברי הולך ומזדקף למרות שניסיתי בכל כוחי לא לחשוב מה בדיוק הם עושים שם.
עברו כבר שלושה חודשים מאז התקף הלב של מריו ומצבו השתפר מאוד. תוצאות הבדיקות שלו היו טובות, הוא ירד יפה במשקל ואפילו חזר לעבודה חלקית בבנק, אם כי יותר לא עבד בשעות מטורפות ונהג לחזור הביתה אחרי הצהרים, לישון קצת, ובערבים היה יוצא עם טוליק לטיול ערב שהלך והתארך ככל שמצבו השתפר.
לא הייתי צריך לשמוע את הקולות שעלו מחדר השינה שלהם כדי לדעת שהם שוב יחד, זה היה ברור מהדרך בה הם הביטו זה בזה, חייכו אחד אל השני ונגעו זה בזה כאילו מבלי משים.
הגיע הזמן להסתלק אמרתי לעצמי, אני אחכה עוד כמה חודשים, אולי עד שהתינוקת של מריו תיוולד ואז אלך לדרכי. שמתי כרית על ראשי כדי לחסום את קול החריקה הקל שצרם את עצבי וניסיתי לזמן לי איזו פנטזיה סקסית עסיסית שתעזור לי להסיח את דעתי מהמתרחש בחדר השינה הסמוך ולאונן בשקט.
קודם חשבתי על תמר, אבל דמותה חמקה ממני, גם דמויות של נשים אחרות שהכרתי וחמדתי בזמנו סירבו להתממש. עברתי לגברים וניסיתי להעלות בדמיוני את טוליק, אבל הוא התעקש להישאר עם מריו שרק המחשבה עליו בעירום גרמה לי חלחלה...
בסוף התייאשתי ונרדמתי שוב כשחצי תאוותי בידי, והתעוררתי בגלל חלום ארוטי מסעיר שכיכב בו צעיר בהיר עיניים עם חיוך מתוק ועדין, רעמת שיער ארוכה וקרירה כמשי וידיים רכות וקטנות... הצעיר הזה שדמיוני הקודח העלה מתהומות תת המודע שלי דמה מאוד לתמונה של טוליק בנעוריו אם כי ניחן חיוכה המלבב של תמר...
אמרתי לעצמי שאני דפוק ומבולבל וניסיתי לחסום את מוחי בפניו, אבל הוא שב לפקוד אותי בלילות, מנחם אותי כשחשתי בודד וחרמן.כמה שבועות אחרי שמריו חזר הביתה הלך טוליק שוב לבית הספר הישן שלו לקיים את ראיון העבודה שנדחה. בדרך למשרדה של המנהלת שהייתה פעם תלמידתו חלפה על פניו מורה צעירה מתייפחת שברחה מהכיתה.
טוליק נכנס במקומה לכיתה שקולות מהומה וצעקות עלו ממנה, נזף בתלמידים, הרגיע אותם, בירר מה הם אמורים ללמוד, העביר להם שיעור שהתנהל בשקט מופתי וכשיצא משם זכה לנשיקת תודה על לחיו מהמנהלת שהפצירה בו לחתום מיד על חוזה.
הוא חזר הביתה מאושר וגאה מאוד, ובפעם הראשונה מאז התחילו לחיות יחד הרוויח טוליק יותר ממריו ועבד יותר שעות ממנו.
מריו קיבל את השינוי שחל במאזן הכוחות ביניהם ברוח טובה. אחרי כל כך הרבה שנים בהן הוא היה המפרנס העיקרי הוא נהנה לנוח קצת, לעבוד פחות שעות ולחיות בקצב איטי יותר.
ערב אחד הוא הזמין אותי לצאת איתו לטיול ערב במקום טוליק שהיה עסוק בבדיקת עבודות של תלמידים. ההזמנה הפליאה אותי קצת, אבל לא התווכחתי, נעלתי נעלי התעמלות והלכתי איתו.
"חזרת לכושר מלא." החמאתי לו, "באמת כל הכבוד לך."
"זה בעיקר בזכות טוליק, בלעדיו בטח הייתי מת." אמר מריו ולכסן אלי מבט זהיר, "אני יודע שאתה אוהב אותו אורי, אבל אני לא יכול לחיות בלעדיו."
"אתה צריך להגיד את זה לטוליק, לא לי."
"אמרתי לו." הוא כיוון אותי לספסל שעמד חבוי מאחורי עץ, "בוא נשב רגע, אני רוצה לדבר אתך."
"אם אתה רוצה לספר לי שאתה וטוליק שוב יחד אין צורך, אני יודע. אני לא מטומטם כמו שאני נראה."
מריו חייך. "אתה בהחלט לא מטומטם, ואתה גם לא נראה כזה. אתה צעיר נבון ונאה מאוד. למה אתה חושב שאתה מטומטם?"
"כי אני מרגיש ככה. אני כבר בן עשרים ושש ואני עדיין לא יודע אם אני מעדיף גברים או נשים."
"זה בהחלט לא סימן לטמטום, אתה לא היחיד שנמשך גם לגברים וגם לנשים."
"זה מבלבל מאוד, אני פשוט לא יודע מי אני ומה אני. שום דבר לא הולך לי כמו שצריך. הנה, רציתי את טוליק לעצמי ובסוף כל מה שהצלחתי לעשות זה להחזיר אתכם זה לזה."
מריו גיחך, "טוב לא בדיוק, אבל..." הוא כרך את זרועו על כתפי בחיבה, "כן, יש משהו במה שאמרת, בעצם חזרנו זה לזה בזכותך, אם לא הייתי מוצא אותך איתו במיטה... מצחיק איך הכול יצא בסוף לטובה. תודה אורי."
"על לא דבר." החמצתי פנים.
"אורי חמוד." הוא נישק את לחיי וצחק מקרב לב כשמחיתי את פני בכעס. "נו, די ילד, תפסיק. לא יעזור לך כלום, אני עדיין אוהב אותך כמו אבא, אבל לדעתי אתה צריך לדבר עם אימא שלך ולבקש ממנה שתספר לך מי האבא הביולוגי שלך, אולי זה יעזור לך להיות פחות מבולבל."
"לא רוצה. אני שונא לדבר איתה."
"תתגבר על זה ותעשה מאמץ, בחיים אי אפשר לעשות תמיד רק מה שרוצים."עד היום כל העצות שמריו נתן לי היו תמיד לטובתי וגם כשהוא הרגיז אותי כיבדתי את דעתו ולכן עשיתי כדבריו והתקשרתי לשוש. היא שמחה לשמוע אותי, אבל כששאלתי אותה מי אבי הביולוגי נאנחה ואמרה שהיא לא רוצה לדבר על זה.
"למה? הוא היה בן אדם כל כך נורא? רוצח, פושע, מה הבעיה?" התעצבנתי.
"הבעיה שאני לא יודעת מי הוא." אמרה שוש ופרצה בבכי.
איציק, בעלה, לקח את ממנה השפופרת וביקש ממני לבוא אליהם לביקור כדי שהיא תוכל לספר לי הכול פנים אל פנים. לא כל כך התלהבתי מהרעיון, אבל מאחר שכבר התחלתי לחטט בנושא הכאוב הזה שנותר עלום עד כה אזרתי אומץ ונסעתי למצפה הגלילי המרוחק שהם גרו בו.
שוש קיבלה את פני בחיבוק קצר ולשם שינוי לא דיברה יותר מידי, רק נתנה לי מכתב וברחה לחדר אחר.
זה היה מכתב ארוך וכואב שבו היא פירטה את נסיבות לידתי והסבירה לי סוף סוף למה ילדותי המוקדמת הייתה קשה כל כך.
במכתבה סיפרה שוש איך נולדה למשפחה ענייה וקשת יום וסבלה מחסך באהבה ובתשומת לב. בבית היו הרבה ילדים ומעט כסף והיא נחשבה תמיד לילדה הרזה והמכוערת שאיש לא התייחס אליה. בגיל שש עשרה היא התאהבה בחבר של אחיה הגדול שניצל את תמימותה הזמין אותה לביתו ושם בוצע בה אונס קבוצתי על ידי אותו בחור וחבר מרעיו. מבוהלת וכואבת היא הדחיקה את האירוע, הסתגרה בעצמה ולא סיפרה שום דבר לאיש עד שהריונה החל לבלוט, ואז כבר היה מאוחר מידי להפלה.
אולי הייתי צריכה למסור אותך לאימוץ כמו שכולם אמרו, כתבה שוש, אבל פשוט לא יכולתי. בשנה הראשונה לחייך אהבתי אותך מאוד וטיפלתי בך למופת, אבל קצת אחרי שהתחלת ללכת, כשהיית בערך בן שנה, פגשתי לגמרי במקרה את החבר של אחי, זה שארגן את האונס, הראיתי לו אותך ואמרתי לו שיכול להיות שאתה הבן שלו. הוא התנפל עלי בקללות, צעק עלי שאני זונה ושלא אעיז לתבוע ממנו מזונות, ואיים עלי שירצח אותי אם אספר מה קרה באותו ערב.
מאז אותה פגישה המצב הנפשי שלי התחיל להידרדר. היו לי סיוטים, התקפי בכי ודיכאון, שתיתי ועישנתי ופגעתי בך מאוד. אני יודעת שאף פעם לא תוכל לסלוח לי, גם אני לא סולחת לעצמי. שנים ניסיתי לא לחשוב על מה שקרה, להתעלם ולהדחיק, רק בשנים האחרונות, בעזרת האהבה של איציק, אני מצליחה להתמודד עם העבר שלי.
החבר ההוא של אחי מת לפני כשנתיים מסרטן ריאות, ואני מודה ששמחתי לשמוע שהמוות שלו היה איטי וכואב. אין לי מושג מה קרה עם הבחורים האחרים שהשתתפו באונס. אני מעדיפה לא לחפש אותם ולא לחשוב עליהם יותר. אני רוצה לחיות את שארית חיי בשקט ולנסות להיות מאושרת ככל האפשר עם בעלי ועם בני, אם הוא יסכים.
סיימתי את הקריאה, קיפלתי את המכתב והלכתי אליה. מצאתי אותה עומדת ליד החלון, בוהה החוצה, דמעות זולגות על לחייה.
"אימא." ניגשתי אליה וחיבקתי אותה, "אל תבכי יותר, אני פה." ובכיתי גם כן.אחרי שהאמת יצאה לאור השתפרו מאוד יחסי עם שוש – סלחתי לה ורוב הזמן אפילו קראתי לה אימא. קיבלתי ממנה רשות להראות לטוליק את המכתב שלה ואחרי שהוא קרא בו הוא התקשר אליה, נרעש ומזועזע, וניהל איתה שיחה ארוכה שבסופה היו עיניו לחות מדמעות.
"חבל שהיא לא ספרה לי הכול עוד אז." אמר בעצב, "היא כל כך הפחידה אותי עד שלא ראיתי עד כמה היא אומללה."
סוף סוף, לראשונה מאז התקף הלב של מריו, מצאתי את עצמי מנהל עם טוליק שיחה גלויה מלב אל לב. ביקשתי ממנו סליחה והתנצלתי שהטרדתי אותו בגלל ההתאהבות שלי בו וגרמתי לו מבוכה עם החיזורים שלי.
הוא צחק. "זה בסדר." אמר, "אין צורך שתתנצל בפני על הרגשות שלך, וחוץ מזה הרי בסוף הכול יצא לטובה."
"אתה בטוח שאתה לא כועס? באמת? אז תן נשיקה." דרשתי.
הוא נישק אותי על לחיי, אמר לי לא להיות חצוף, ושאל אותי אם אני מתכוון לחיות כמו נזיר עוד הרבה זמן.
"אני מקווה שלא." הסמקתי.
"אורי, זה לא עסקי, אבל הייתי שמח אם היית מספר לי אם אתה מעדיף גברים או נשים."
"גם אני הייתי שמח אם מישהו היה מספר לי מה אני מעדיף." הודיתי, "אני מבטיח לך שברגע שאחליט אתה תהיה הראשון שידע."לקראת סוף ההיריון שלה יוליה נתקפה בולמוס קניות של ציוד לתינוקת שעמדה להיוולד בעוד פחות מחודש. היא רצתה שמריו יבוא איתה, אבל הוא ששנא לעשות קניות וסלד מעיסוקים משעממים כמו השוואת כושר ספיגה של חיתולים, ויכולת תמרון של עגלות תינוקות, התחמק והטיל את המשימה עלי.
לא ציפיתי לכך, אבל סך הכול נהניתי מאוד לשוטט עם יוליה בחנויות, לראות כמה מתוחכמים נעשו הצעצועים והאביזרים שמיצרים היום, ולהתפעל יחד איתה מהבגדים הפעוטים והמקסימים שהיא קנתה לתינוקת שתיוולד.
בעודי עומד ומלטף בחיבה דובון צעצוע אחד לבן כשלג עם פפיון אדום שמעתי קול מוכר. הבטתי וגיליתי להפתעתי את תמר - האקסית האחרונה שלי - עומדת מולי מחייכת.
היא נראתה נפלא למרות שהייתה מאוד מאוד בהיריון. יש נשים שנראות עוד יותר יפות כשהן הרות ותמר הייתה אחת מהן.
"את נראית נפלא." החמאתי לה, "אני מניח שהאב המאושר הוא בילי, הבחור בר המזל שהחליף אותי."
"כמעט, אבל לא בדיוק." אמרה החברה שלה שעמדה בשקט לצידה, נושאת את התיק שלה.
"זו בילי." הציגה תמר את חברתה, נראית נבוכה קצת, אבל בעיקר מאושרת וגאה.
המילים נעתקו מפי, בילי - קיצור של בלהה – הייתה אישה צעירה ובנויה לתלפיות, גבוהה כמעט כמוני, קצוצת שיער, ובעלת לחיצת יד חזקה ונמרצת, אך עדיין לכל הדעות אישה לכל דבר ועניין. אם כך ההיריון של תמר, אלא אם כן התממש בעזרת רוח הקודש חייב להיות... לך תדע, בימינו יש כל מיני שיטות. התביישתי לשאול ולכן שיניתי נושא.
"למה לא סיפרת לי שאת מעדיפה נשים?" שאלתי.
היא משכה בכתפיה, נבוכה. "כשהייתי אתך עדיין לא הייתי בטוחה... אני עדיין מהססת... זה קצת מסובך אורי. זה לא שאני לא אוהבת גברים, אבל את בילי אני אוהבת יותר, אתה מבין?"
"נניח." עזבתי את הנושא שהעיק גם עלי, "ומאיפה התינוק?" החוויתי לעבר כרסה התפוחה, "הלכתן לבנק הזרע? לא חשבתי שאת תעשי דבר כזה. באיזה חודש את דרך אגב?"
השתיים החליפו מבט מהיר ואומר סוד ובבת אחת, במעין הבזק של אינטואיציה שפוקד אותי לפעמים ידעתי – "אני האבא."
"כן, זה אתה." הודתה תמר, "אבל אתה לא צריך להילחץ, אני לא רוצה ממך כלום. ובבקשה אל תתחיל להתלונן על גניבת זרע לא תכננתי את ההיריון, זה פנצ'ר שקרה כנראה כשחזרנו קצת מסטולים מהמסיבה ההיא... זוכר, כשהקונדום נקרע?"
"אבל אמרת לי שהכול בסדר." מחיתי, "אמרת לי לא לדאוג למרות שידעת שאת בהריון כשנפרדנו."
"כן, כי לא הייתי בטוחה, אבל קיוויתי. ברגע שהאפשרות עלתה ידעתי שאני רוצה תינוק."
"אבל למה לא סיפרת לי?"
"כי בדיוק נפרדנו ולא חשבתי שזה יעניין אותך, הרגשתי שזה העסק שלי, לא שלך, וחוץ מזה, הנה סיפרתי."
"אבל תמר... תשמעי, אני רק אפרד מהידידה שלי ונלך לשבת באיזה מקום לדבר על זה." ניגשתי אל יוליה, הסברתי לה שצץ משהו, שלחתי אותה הביתה במונית והסעתי את תמר ובילי לדירתן.
"אתה בטח מתכוון להאשים אותי בגניבת זרע ולהגיד שאתה רוצה בדיקת אבהות ולא מוכן לשלם מזונות." התנפלה עלי תמר עוד לפני שהתיישבתי, "אז רק שתדע לך שאני לא רוצה ממך שום דבר, ממש כלום. אם תבוא לבקר את הילד זה בסדר מבחינתי, אבל אתה לא חייב לו כלום." הצהירה.
"כמובן שאני אבוא לבקר את הילד." מחיתי, "זה הילד שלי ואני כן רוצה לשלם עבורו, ולהכיר אותו ולעזור לגדל אותו."
"אתה בטוח?" פקפקה בילי, "כי רוב הגברים שאני מכירה..."
"אני לא רוב הגברים, אני אורי." מחיתי, נסער. הרעיון שעוד מעט ייוולד לי ילד ריגש אותי, ושימח אותי, ואפילו הפחיד אותי קצת.
"אורי, ילד זו אחריות לכל החיים." ניסתה בילי להפחיד אותי, "זה לא צעצוע שאפשר לעזוב אחרי שהוא מתחיל לשעמם אותך."
"אני יודע. אני מבטיח לך שהוא לא ישעמם אותי, וגם אם כן, זו זכותו. הרי הוא הילד שלי, הוא יכול להשתין עלי, ולשעמם אותי, ואפילו אם הוא יכעס עלי הוא עדיין יישאר הילד שלי, וילד צריך דמות אב בחיים, אי אפשר שהוא יגדל רק עם נשים מסביב."
"למה לא?" הזעיפה תמר פנים חמודות.
"כי... כי... מה זאת אומרת למה לא? כי בעולם יש גם גברים, לא רק נשים והוא צריך להכיר גברים שיתנו לו דוגמא." אמרתי בסמכותיות שהפתיעה גם אותי ומכיוון שהן שתקו והקשיבו המשכתי לנאום ולחלק איתן תובנות בנושאי אבהות, תובנות שלא ידעתי עד היום שאני מבין.
"לדעתי רצוי שהגבר הראשון שיטפל בו יהיה אבא שלו." פסקתי בתקיפות, יודע פתאום שאני נורא רוצה להיות אבא, שאני אהיה אבא טוב, שאני אף פעם לא אכאיב לילד שלי ולא אפגע בו, ותמיד אהיה לטובתו ואוהב אותו בלי תנאי. וזה בדיוק מה שאמרתי לתמר ולבילי .
"את צודקת, הוא באמת חמוד." אמרה בילי לתמר, "אני מקווה שהילד יהיה דומה גם לך." חייכה אלי ושאלה אם יש לי חבר.
"לא, אני לבד, ואני בכלל לא בטוח שאני בעניין של גברים."
"חבל כי יש לי שידוך בשבילך, אני חושבת שהבן דוד של תמר ממש יתאים לך." אמרה בילי, אבל לא התווכחה כשהודעתי לה שאני לא אוהב שידוכים, שאני לא בטוח בכלל מה אני מעדיף, ושאין לי עכשיו ראש לחפש מישהו. "כשיגיע האדם המתאים אני כבר אדע." אמרתי, ולמרבה הפלא הפעם צדקתי.
כמה ימים אחרי שיובלי שלנו נולד הגיע הבן דוד של תמר לברך את האימא הטרייה ולהתפעל מהרך הנולד.
ממש במקרה גם אני הייתי שם - האמת שהתקשיתי להתנתק מהתינוק המקסים שלי - שמחתי מאוד כשמצאתי דירה להשכרה ממש מול הדירה של תמר ובילי והתפרצתי אליהן, מנופף בשמחה בחוזה השכירות לדירה שרציתי בה, חוזה שחתמתי כמה דקות קודם בשעה טובה כשהוא נכנס - גבר צעיר, יפה תואר וכחול עיניים בעל רעמת שער בהירה (שידעתי שתהיה קרירה וחלקה כמשי תחת אצבעותיי), כפות ידיים קטנות ורכות, מבטא רוסי רך ונעים וחיוך מתוק שהוא הפנה אלי בעודו מביט בי בחיבה, ואז גיליתי סוף סוף מה אני מעדיף, אבל זה כבר נושא לסיפור אחר לגמרי.
