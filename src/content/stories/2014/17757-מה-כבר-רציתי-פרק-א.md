---
id: 17757
title: "מה כבר רציתי? - פרק א'"
author: "שקוף"
author_id: 1717
date: "2014-03-06"
category: "אהבת גברים"
tags: ['איידס', 'מיניות וזוגיות']
prev_chapter_id: None
next_chapter_id: 17758
original_url: "http://gogay.co.il/story.php?id=17757"
---

# מה כבר רציתי? - פרק א'

היום שוב רבתי עם ניסו, או יותר נכון להגיד הוא רב איתי. בזמן מלחמת לבנון השנייה הייתה לנו עדנה מסוימת ופחות או יותר חזרנו למה שהיה בהתחלה, כשרק התחלתי לעבוד ב'יהלומי ובניו – יבוא יצוא בע"מ' ושוב נעשינו חברים, אבל המלחמה נגמרה והוא חזר לעצמו הרשע והמציק הרגיל.
זה באמת מכאיב לי. כלפי חוץ הוא כמעט לא השתנה - חוץ מזה שגילח את הראש ואולי גם השמין קצת (מה שדווקא מוצא חן בעיני) - אבל פעם היינו גם חברים, צחקנו והתבדחנו תוך כדי עבודה, כיום נעלמה הידידות והיא חסרה לי.
אני העוזר של ניסו, ואיציק - הבוס ובעל הבית של יהלומי – אמר לי בפירוש שניסו הוא הממונה הישיר שלי וששיתוף הפעולה שלנו חשוב מאוד לניהול התקין של החברה.
אני מסכים איתו בקטע הזה, אבל איך אפשר לשתף פעולה עם בן אדם שכל הזמן מחפש אותך, מציק ומעיק ומנדנד, מבקר אותך תמיד ואף פעם אין לו מילה טובה להגיד?
אני משתדל מאוד לעשות את העבודה שלי כמו שצריך. יש לי מוסר עבודה גבוה ואני חושב שאני תורם לחברה, אבל אם מאמינים להערות של ניסו אפשר לחשוב שאני סתם עצלן אוכל חינם שמפריע לו כל הזמן.
היחס הזה מעליב, ומאוד לא צודק - את זה אומרים כולם. אף אחד משאר העובדים לא מבין למה הוא נטפל אלי (והם עוד לא יודעים הכול כי בדרך כלל אני והוא נמצאים לבד), הבנות במשרד כל הזמן מנסות לדחוף אותי ללכת לדבר עם איציק ולהתלונן עליו, אבל קשה לי עם זה.
ראשית, אני חושב שבן אדם צריך לפתור את הבעיות שלו לבד ולא להתבכיין אצל הבוס כמו תינוק, ושנית, אני עדיין זוכר לו חסד נעוריו כשהוא רק קיבל אותי לעבודה והיה ממש נחמד ומתחשב, לימד אותי הכול מא' עד ת' ובאמת היה אחלה לעבוד איתו.
אני יודע שמתחת לטיפוס העצבני והמתוח הזה שאוכל ציפורניים ומתרגז על שטויות חבוי ניסו הנחמד והחברותי שחייך כל הזמן והקסים את כל הקליינטים עם החביבות שלו והפתרונות היצירתיים שמצא לבעיות שלהם.
אני עדיין מקווה שיום אחד ניסו האמיתי יחזור וירווח לשנינו, כי הרי הוא לא אוהב את עצמו כזה, זה בטוח. הוא יודע שכולם שונאים את ההתנהגות שלו ולא מבינים אותה, ואני חושב שגם הוא סובל ממנה ומשום מה לא יכול לצאת מזה.
כשסיפרתי על ניסו למקס הוא ישר שאל מתי ניסו התחיל להיות מגעיל אלי. סיפרתי לו שזה קרה אחרי שהוא התחיל לצאת ברצינות עם לימור (שנתיים ומשהו אחרי שהגעתי ליהלומי, ממש אחרי מלחמת לבנון השנייה) וששיא הנאחסיות שלו כלפי הייתה בתקופה של לפני החתונה שלו, ואז העלה מקס תיאוריה שהרגיזה אותי וזעזעה אותי כל כך עד שפשוט סירבתי לדבר יותר על הנושא.
מקס אמר שאולי ניסו מאוהב בי - רעיון אידיוטי מאין כמוהו - ושהוא רב איתי ומציק לי כי קשה לו להתמודד עם הרעיון שהוא נמשך לגבר אחר.
בחיים לא שמעתי שטות כזו, ניסו הוא סטרייט מושבע ואפילו קצת הומופוב. הרעיון של מקס הוא פשוט שטות איומה.
מצאתי את עצמי מגן על ניסו ומספר למקס על הבעיות שהיו לו עם החתונה – האולם פשט את הרגל שבועיים לפני התאריך המיועד, הדי. ג'י. קיבל התקפת לב ואושפז, אצל התופרת שהכינה את שמלת הכלה היה שיטפון שהרס את כל השמלות, ואחרי שכל הבעיות האלו נפתרו סוף סוף התברר שיש פגם בטבעת המיוחדת שהם הזמינו אצל מעצב תכשיטים ידוע. הכלה סירבה להתחתן עם טבעת פגומה והיא נשלחה לתיקון וחזרה מהצורף רק כמה שעות לפני החופה.
זו הייתה תקופה קשה וזכורה לרע. מהרגע שניסו חילק הזמנות לחתונה שלו הוא היה מוטרף לגמרי ולא הפסיק לרדת עלי ולהציק לי. בתקופה ההיא צברתי כל כך הרבה כעס ואומללות בתוכי נגדו עד שפשוט חליתי ולכן לא באתי לחתונה שלו.
מי היה מאמין שעוד אתגעגע לתקופת המלחמה שהייתה די איומה אצלנו כי המשכנו לעבוד כל הזמן למרות שיהלומי ובניו שוכן בדיוק באמצע אזור התעשייה של מפרץ חיפה שהיה אחד המקומות הפחות סימפטיים בארץ בקיץ 2006 - האמת שגם קודם הוא לא היה מקום נעים וגם עכשיו לא נחמד פה, אבל לפחות לא מפגיזים אותנו.
מיד כשפרצה המלחמה איציק הודיע לנו שאנחנו מפעל מועדף כי אנחנו מספקים צבעים לתע"ש ואצלנו אין לברוח לאילת, או לצאת למילואים, כולם עובדים כרגיל, וזה מה שעשינו.
כשהיו הפגזות - והיו המון - היינו רצים למקלט שלנו שהוא, האמת, טוב יותר מהחדר המוגן שיש לרובנו בבית. היינו נותנים לבנות להיכנס ראשונות ואנחנו, שלושת הגברים, היינו נשארים לעמוד בפתח (זה מקלט די קטן), צמודים זה לזה ומקשיבים לבומים בחוץ.
ניסו היה עומד שכם אל שכם איתי, מצמיד את הראש שלו לשלי כדי לשמוע טוב יותר את הרדיו (קול חיפה כמובן) ולמרות הפחד והבומים של הנפילות הרגשתי בטוח ונוח לצד גופו הגדול והחזק.
אחרי שהנפילות היו נגמרות הבנות היו נשארות עד שהודיעו שאפשר לצאת, אבל אנחנו היינו מסתלקים משם עוד קודם כי העבודה בערה והיינו לחוצים לספק הכול בזמן כמו שצריך. עבדנו מהר וטוב ושוב הרגשתי שיש לנו קשר כמעט טלפתי ושנינו משדרים על אותו גל.
זו הייתה תקופה איומה, אבל גם נהדרת. חבל שמיד כשנגמרה המלחמה הוא חזר להיות ביקורתי ומרושע כרגיל. בזמן האחרון שוב התחלתי להרהר בחיפוש עבודה חדשה ואם הוא ימשיך להיות כזה מגעיל כלפי אני באמת אעשה את זה למרות שהמחשבה על קורות חיים וראיונות עבודה הופכת את קרבי מרוב פחד.
הגעתי לעבודה אצל איציק יהלומי דרך נועם, בנו של איציק, שהיה איתי בכלא שש - איך הגעתי לשם זה כבר סיפור אחר ואולי אספר אותו פעם, בשעת כושר – פגשתי שוב את נועם במכללת בראודה בכרמיאל. למדתי שם תעשייה וניהול וכמה ימים לפני שסיימתי את לימודי הוא צץ פתאום במשרד של הדיקן ושמח מאוד לראות אותי.
מסתבר שגם הוא למד באותה מגמה, אבל סיים את לימודיו כבר מזמן. הוא הגיע למכללה כדי לקבל את התעודה שלו שעד אותו יום המתינה לו במשרד.
"היית כבר בהודו או בתאילנד?" שאלתי, כי כשהיינו בכלא הוא תמיד דיבר על הטיול הגדול שיעשה במזרח הרחוק ובהודו.
"לא, לא יצא לי, עוד בזמן הלימודים הלכתי לעבוד אצל אבא שלי ובגלל זה לא הייתי צריך את התעודה." הוא הסביר, "אבל זהו, החלטתי לעזוב את החברה שלו ולמצוא עבודה בתל אביב, ומה אתך? מחפש עבודה?"
"כן, בעצם אין לי שום חשק לעבור לגור בתל אביב, אבל לצערי בצפון נורא קשה למצוא משהו נורמאלי."
נועם בחן את התעודה שלי, הרים גבות בהערכה ונתן לי את כרטיס הביקור של החברה של אביו. "אבא שונא לפרסם מודעות דרושים ולעשות ראיונות עבודה וכל זה, אם תגיד שאתה מכר שלי ותראה לו את התעודה הזו הוא בטח יקבל אותך."
"אבל אני לא מבין למה אתה עוזב? מה יכול להיות טוב יותר מאשר לעבוד אצל אבא שלך?"
"כל דבר כמעט." השיב נועם ביובש, "אבל זה רק בגלל שהוא אבא שלי, לך בטח יהיה שם טוב." הבטיח לי והוא צדק, היה לי טוב אצל יהלומי ובניו, העבודה התאימה לי מאוד ואפשרה לי לגור ליד ההורים, אבל לא קרוב מידי, להיות עצמאי, לרכוש אופנוע ואפילו לשלם משכנתא קטנה על הדירה שרכשתי אחרי שנמכרה סוף סוף הדירה של סבתא שהלכה לעולמה בגיל תשעים.
הכסף מהדירה חולק בין הנכדים – אחי הגדול, אני ואחותי הצעירה – אחי סגר את הכסף בחשבון חיסכון, אחותי קנתה כרטיס טיסה ללונדון ועזבה את הארץ עם הבן שלה, משאירה מאחור את האקס העצוב שלה, ואני השתמשתי בכסף לקנית דירה.
גם אחרי שנועם עזב המשיך איציק לקרוא לחברה שלו 'יהלומי ובניו' כי הרי היה לו עוד בן בשם זיו, והוא קיווה שזיו יבוא לעבוד אצלו אחרי שישתחרר מהצבא ויסיים את לימודיו בטכניון.
גם את זיו פגשתי פעם. זה קרה בערב קיץ אחד במסיבה בגעש שיוני סחב אותי אליה. זיהיתי אותו מיד, שומר המסך במחשב של איציק הוא תמונה של הבנים שלו וצפיתי בפניו של זיו כמעט כל יום, וחוץ מזה הוא דמה מאוד לנועם, אחיו הגדול, אם כי היה גבוה ורזה יותר.
מוזר היה לראות אותו פתאום בשר ודם אחרי כל הזמן שצפיתי בו על גבי מסך מחשב. שועשעתי מאוד מהדרך המיוחדת שבה התמזגו בפניו הצעירים תווי הפנים המחוספסים והגבריים של אביו עם אלו העדינים והנאים של אימו שגם אותה הספקתי כבר להכיר מביקוריה בחברה.
זיו סיפר לי שאביו ונועם הסתכסכו כי אבא שלו היה סמכותי וצנטרליסטי מידי בשביל נועם המרדן. הם רבו כל הזמן ובסוף נועם נשבר והחליט שהוא לא יכול יותר לסבול את זה ומצא עבודה בתל אביב. בהתחלה אביו כעס ורטן, אבל בסוף התפייס ונרגע והתגאה בנועם שמצליח מאוד בעבודתו החדשה ומצפה בקוצר רוח שהוא יתחתן סוף סוף עם הבחורה שהוא חי איתה ויתחיל לנפק לו נכדים.
"אז עכשיו תורך לבוא לעבוד בחברה?" חייכתי אליו, שואל את עצמי אם איציק יודע שהבן שלו מפזז במסיבות של הומואים ועושה עיניים לכל בחור חטוב ושרירי שעובר בסביבה. איציק סיפר לנו הרבה על זיו בזמן ארוחות הצהרים המשותפות של העובדים, אבל מעולם לא פירט בפנינו את נושא הנטיות המיניות של בנו.
"בשום פנים ואופן לא." נחרד זיו, "אין מצב שאני אלך לעבוד אצל הרודן הזה, אני רוצה ללמוד קולנוע ופילוסופיה."
"אבל אבא שלך אמר שעם הציונים המעולים שלך אתה הולך לטכניון. הוא מאוד גאה בך, הוא בונה על זה ש..."
"די, די." נאנח זיו והניח בדרמטיות יד על מצחו, "אל תדבר על זה בכלל, איך אתה עומד בעבודה האיומה הזו? איך אתה סובל אותו?"
"העבודה לא כל כך גרועה, וגם אבא שלך בסדר, הוא בוס קשוח, אבל מאוד הוגן ואני מאוד מרוצה לעבוד שם, תגיד, הוא יודע שאתה..."
"חס וחלילה." נחרד זיו, "הוא ימות במקום אם הוא ידע, ועליך הוא יודע?"
"לא, אבל זה לא עסקו. ההורים שלי יודעים וזה מספיק."
"ואיך הם מקבלים את זה?"
"לא ממש מתלהבים, אבל מה הם יכולים לעשות? זה מה יש, וכמובן שיש את אחי הגדול והמוצלח שעושה להם נחת ומפצה אותם על הבושה."
"כמה חבל שנועם דפק נפקדות ולא נשאר לעבוד עם אבא כדי לפצות אותו על הבושות שאני עוד אעשה לו." הצטחק זיו שהיה טיפה מסטול, והתרחק משם בריקוד, מענטז בישבנו המפתה מול צעיר שרירי אחד שנשא חן בעיניו.
מאז אותה שיחה שניהלנו במסיבה בגעש נועם השתחרר מהצבא ונסע לטייל בהודו. הוא נמצא שם כבר שנה ואביו הפסיק לספר על לנו על התכניות שלו ללימודים בטכניון. אין לי מושג אם הוא יודע למה זיו תקוע בהודו ואני לא מעז לשאול, אבל החברה נקראת עדיין 'יהלומי ובניו בע"מ'.היום יוני התקשר שוב. הוא מרים לי טלפון פעם בשבוע פחות או יותר, שואל מה נשמע? איך הבריאות? מה חדש? מצפה שאני אגיד לו שיש לי כבר מישהו חדש, או אולי מקווה שאני כבר לא אזהה את הקול שלו ואולי שאסנן אותו?
פעם ידעתי בדיוק על מה הוא חושב, אבל הרבה זמן עבר מאז והקשר שלנו שהיה פעם חזק כל כך הולך ומתרופף, ובכל זאת אנחנו מתקשים לנתק אותו לגמרי. יותר מידי היסטוריה, יותר מידי רגשות אשמה מצידו וגעגועים מצידי, כל כך הרבה כאב וחרטה, ואהבה, כן, למרות הכול, אהבה.
אני מניח שכולם חושבים שיוני עזב אותי בגלל הווירוס הארור הזה, אבל זה לא נכון. הפרידה שלנו הייתה באוויר כבר זמן רב לפני שהתבשרתי שאני חיובי. רק אחרי לכתו, כשחליתי בשפעת שהסתבכה לדלקת ריאות, התברר שאני נשא. הוא האדם השני שסיפרתי לו על כך (הראשון היה מקס) והוא מיד רצה לחזור ולהיות איתי, אבל סירבתי. אחרי שאיבדתי אותו נשארה לי רק גאוותי ודבקתי בה בכל עוז. הבטחתי לו שאני בסדר ושאין לי צורך בנוכחותו והוא לא התעקש ורק שאל מי לדעתי הדביק אותי.
שיקרתי שאין לי מושג וביקשתי שיניח לנושא, את אנחת ההקלה שלו אפשר היה לשמוע עד תל אביב. מאז ועד היום לא דיברנו יותר על הנושא, אם כי אני יודע שהוא יודע שרוב הסיכויים הם שאם לא הייתי מתחבר אליו לא הייתי נדבק.
עד היום אני מקפיד, אפילו ביני לבין עצמי, לא להאשים אותו. נכון שלולא דרך החיים שהוא גרר אותי אליה הייתי נשאר בריא, אבל אין שום טעם בהטחת האשמות. לא הייתי ילד קטן והוא לא הכריח אותי לעשות שום דבר. זו הייתה הבחירה שלי ואת המחיר עליה אני אשלם עד סוף חיי.
אני בטוח שאם היה אפשר הוא היה מתחלף איתי ונדבק במקומי, אבל הגורל קבע מה שקבע - הלכתי עם יוני לאותה מסיבה ושם קרה מה שקרה - חבל לחפור יותר בנושא.
אני רק מקווה שבחודשים האחרונים שהייתי אצלו וכבר הייתי נשא, אבל עדיין לא ידעתי זאת, לא הדבקתי איש.
זו הייתה תקופה מוטרפת לגמרי, הוא כבר גר אז בתל אביב וכשהייתי נוסע אליו תמיד היו בביתו אנשים זרים, מסטולים ושיכורים שהסתובבו בדירה בשלבים שונים של עירום, עוברים ממיטה למיטה ומחליפים בני זוג.
בשביל יוני זה היה גן עדן, זה מה שהוא חלם עליו, אלו החיים שהוא רצה לחיות מאז ומתמיד. לי לא היה מקום בסוג כזה של חיים. לא התאמתי לסגנון הזה של סקס, לא השתלבתי עם האנשים האלו, זה פשוט לא היה זה.
בפעם האחרונה שם כשהוא סחף אותי שוב לשלישייה עם הבחור ההוא, הבחור היפה והצעיר מידי התפרצתי פתאום אחרי ששתקתי יותר מידי זמן ושפכתי את כל מה ששמרתי בבטן זמן רב כל כך. צעקתי וכעסתי והתרגזתי ואחר כך ברחתי, וזה היה הסוף.
כמה ימים אחרי שסיפרתי לו שנדבקתי הוא בא לבקר ושהה אצלי כל אותו סוף שבוע. הייתי עדיין מותש מידי מדלקת הריאות ורק ישנו יחד. הוא היה עדין ונחמד כמו בהתחלה, כשרק נפגשנו, לפני שהתחיל הטירוף של תל אביב עם העישון והכדורים והשתייה.
קצת לפני שיוני חזר לביתו הוא סיפר לי שהבחור ההוא שהיה איתנו בפעם האחרונה התאבד לפני איזה חודש. "אמר שהוא לא יכול לסבול יותר ושנמאס לו מהכל וחתך ורידים באמבטיה."
"אולי הוא היה בדיכאון או משהו?"
"אולי. אף אחד לא יודע בדיוק." משך יוני בכתפיו בחוסר אונים, "הוא היה בחור מאוד סגור ולא דיבר הרבה. כנראה שסבל מכאבים כי מצאו אצלו הרבה כדורי נורופן ואדוויל, אבל אף אחד לא יודע מה בדיוק עבר לו בראש."
"אני לא אתאבד." הבטחתי ליוני, "אני נשבע לך שאני לא אתאבד. זה לא נחמד לדעת שלא תוכל לזיין יותר בלי קונדום, אבל לא שווה להתאבד בגלל זה."
בתקופה ההיא עדיין לא לקחתי תרופות והייתי במעין הדחקה לגבי הנשאות שלי. נזהרתי מאוד כמובן, אבל לא הייתי באמת לחוץ או מבוהל. כמה חודשים אחר כך הרופא בחן בפנים חמורים את תוצאות הבדיקות שלי ואמר שהגיע הזמן לקחת כדורים, רק אז הבנתי למה ההוא שהתאבד התכוון, ומה הוא לא היה יכול לסבול יותר.
מקס שמר עלי בהיסטריה באותה תקופה ולא עזב אותי לרגע לבד, ויום אחד כשנשברתי והתחלתי לבכות ולהטיח את ראשי בקיר מרוב תסכול וכאב הוא אפילו הכין לי באנג כדי למסטל אותי.
הגראס דווקא עזר קצת, למרות שהעדפתי לצרוך אותו בתוך אוכל ולא בעישון. עם הזמן התרגלתי לתרופות, הכאבים והבחילות עברו כמעט לגמרי והפסקתי כמעט לחלוטין עם אכילת עוגיות מתובלות בגראס.
הקשר שלי עם מקס שהיה בזמנו סתם יזיזות חביבה התהדק מאוד אז, אבל מעולם לא הבשיל לקשר זוגי. הוא מעדיף אותם צעירים הרבה יותר ולא מאמין בזוגיות עם גבר, ואילו אני מחפש מישהו שיחבק אותי כל לילה, יגור איתי ויאהב אותי תמיד.
אני יודע שאני תמים, וזוגיות כזו בין גברים נדירה וקשה להשגה, אבל אני עדיין מחפש מישהו שיגרום לי להרגיש שוב כמו שהרגשתי בהתחלה עם יוני. יכול להיות שאני אף פעם לא אמצא אותו, אבל אני יודע שאם אני אפסיק לקוות לא תהיה לי יותר סיבה להמשיך לקום בבוקר ולכן אני מתעקש לדבוק בתקווה הזו, טיפשית ככל שתהיה, וממשיך לחפש.
