---
id: 18543
title: "רגילה - פרק ז'"
author: "ליתי"
author_id: 1676
date: "2014-12-29"
category: "אהבת נשים"
tags: ['צבא וגאווה']
prev_chapter_id: 18532
next_chapter_id: 18564
original_url: "http://gogay.co.il/story.php?id=18543"
---

# רגילה - פרק ז'

בלילה, כשחזרנו לחדרים, לא הצלחתי להירדם. המחשבה שלימור לסבית הייתה מוזרה ואפילו מפחידה. בהתחלה חשבתי על איך שלא ראיתי את זה, וכמה שאני טיפשה. אחר כך חשבתי אם זה משנה לי משהו לגביה, אבל לא הייתה לי תשובה, רק הרגשתי שאני נכנסת לאיזה עולם סודי של משהו אפל ושונה. 'מזל שאני לא לבד וגם אורלי יודעת על זה.' חשבתי, והציק לי שדווקא הלילה אורלי היתה בשמירה בבסיס. התחלתי לחשוב על אורלי, מה זאת אומרת שאורלי ידעה? ומה זה אומר אם היא כזאת אדישה לזה? ומה זה הקטע הזה שלימור היתה במסיבה של ידיד של אורלי, יש לה ידיד הומו? ומה זה אומר על אורלי? הייתי כבר מבולבלת לגמרי ומלאת שאלות עד שהפציע הבוקר. בגלל זה הייתי עייפה כל היום והתנהלתי כמו זומבי במסדרים ובכיתה. כשראיתי את לימור חייכתי אליה אבל הורדתי את מבטי מהר. איך אני אסתכל עליה עכשיו? חשבתי, זה לגמרי מביך. אורלי ישר ראתה שאני לא כרגיל וכל הזמן הציקה לי, "לא ישנת בלילה? מה עשית? עקבת אחרי רס"ר המשמעת?" אבל לא עניתי לה, חיכיתי שנהיה לבד.  כשנשארנו שתינו בחדר, שאר הבנות היו במקלחות, אמרתי לאורלי שאני יודעת על לימור. "אמרתי לך שאין לה חבר, אני לא מבינה למה היית צריכה לחקור אותה?""לא חקרתי אותה," עניתי, "היא סיפרה לי לבד.""נגיד." היא אמרה."וזה לא משנה לך בכלל?" שאלתי אותה, " את רוצה להגיד לי שזה בכלל לא מזיז לך?""לא," היא ענתה, "מה שכל אחד עושה במיטה שלו בבית לא צריך להפריע לי, לימור היא מ"כית טובה וזה מה שצריך לעניין אותי.""בטח." אמרתי, "זה לא מפריע לך כי כבר ידעת, אני מבינה שלא יכולת להגיד לי," המשכתי, "אבל את כבר התרגלת שהיא כזאת, אני הבנתי רק עכשיו, ותביני, היינו ביחד כל קורס מ"כיות, איזה פדיחות, תארי לך שאולי כל הבנות בקורס חושבות שגם אני כזאת, או שיחשבו?""מה אכפת לך מה חושבים עלייך?" שאלה. "אגב, זה לא כזה נורא," המשיכה, "הייתה תקופה שגם עליי חשבו וזה עבר, את יודעת, כמו עיתונים שעוטפים איתם דגים יום אחרי.""למה חשבו עלייך?" שאלתי."כי החבר הראשון שלי יצא מהארון אחרי שסיימנו תיכון." אמרה בנשיפה אחת. "באמת? אז זה הידיד שלימור מכירה?" שאלתי."כן, ניר." היא ענתה."החבר הראשון שלך הוא הומו?" שאלתי כדי להיות בטוחה."כן, טוב, כשהיינו חברים לא ידעתי את זה, גם הוא לא היה בטוח. אבל עכשיו אנחנו חברים ממש טובים, רק בלי הסקס וזה.""בכלל לא ידעתי שהיה לך חבר." אמרתי במבוכה. "הרי בשבירת דיסטנס" המשכתי, "אמרת שאין לך.""אז מה חשבת, שאף פעם לא היה לי?" היא שאלה."לא יודעת." אמרתי במבוכה, "לי אף פעם לא היה." ידעתי שאורלי ידעה את זה, סיפרתי לה עוד לפני, אבל היא לא סיפרה לי שלה היה חבר, ולכן הסקתי שגם לה לא היה."מעניין מה עדיף" היא אמרה, "חבר הומו או לא חבר בכלל" וצחקנו."אז רק שנייה," אמרתי, "את שכבת עם ניר?""כן, היינו חברים שנתיים, מכיתה י' עד יב', מתישהו יצא לנו לשכב.""ואיך זה?" שאלתי."זה כיף, במיוחד כשאוהבים את הבן אדם.""וזה לא כואב?" שאלתי, והיא ענתה, "בהתחלה כן." והמשיכה בטרוניה, "אבל אני לא מבינה איך הגענו לנושא הזה, דיברנו על לימור לא?""לימור אמרה שאולי נצא פעם ביחד בשלישיה." אמרתי, משנה נושא."מצחיק מאוד." היא אמרה, "גם אני עניתי ככה, אם חושבים על זה זה יכול להיות דווקא כיף, את לא חושבת?"יותר לא דיברתי עם לימור על הנושא, הוא הביך אותי יותר מידי ולאט חזרנו להיות מה שהיינו קודם, חברות טובות ואחיות לסגל הפיקודי, עד שיום אחד לימור ביקשה ממני שבשישי היא תבוא איתי לתל אביב ותשן אצלי. "בטח," אמרתי, "אבל מה יש לך לחפש בתל אביב?" היא אמרה לי שיש מקום בתל אביב שקוראים לו 'זמן אמיתי', היא רוצה לקפוץ לשם, והיא לא תוכל לחזור הביתה לרמלה כי אין אוטובוסים, אז היא תשמח להישאר בתל אביב."אולי אני אצטרף אלייך לשם," אמרתי, "יש לי מכונית בסוף שבוע.""איך שאת רוצה." היא ענתה, "אני אשמח, אבל זה מקום של הומואים, כן?""אוקי." אמרתי ומיד התחרטתי שהצעתי לבוא. "בכל מקרה" הוספתי, "את מזומנת לישון אצלי." כשהגיע יום שישי באנו אליי הביתה, ואימא התלהבה וטרחה בבישולים. סידרנו את המיטה (שמנו מיטת "חותנת" ליד המיטה שלי) וירדנו לארוחת ערב. כשאימא שאלה מה אנחנו מתכננות, חשבתי שזה יהיה מוזר אם אני אשאר לבד בבית והיא תצא, או שאני אצא עם חברות שלי מהלימודים בלי לימור, ולכן אמרתי שאנחנו הולכות ביחד לאיזה מועדון חדש בתל אביב. "באמת?" שאלה לימור בשקט, כשהיא מסתכלת עליי בחיוך, "בטח, יהיו קטעים." עניתי, וכך הוחלט שאני אלך פעם ראשונה למועדון של הומואים.לקחנו את המכונית של אימא לאזור יפו. לפני שנכנסנו הרגשתי את הלמות ליבי החזקות ופרץ של בחילה עלה בי. מה אם אראה מישהו מוכר? מה אם יחשבו שאני גם כזאת? אבל לימור כאלו הבינה את חששותיי ואמרה לי שיש שם גם מלא אנשים סטרייטים ושאני לא צריכה לפחד. על החיים ועל המוות, חשבתי לעצמי, מקסימום, תמיד אני יכולה להגיד שאני באה עם חברה שלי, המ"כית, אבל אז נבהלתי עוד יותר, מה אם יחשבו שכל המ"כיות כאלה? אבל לא היה לי יותר זמן לחשוב על זה כי כבר נכנסנו. המקום היה גדול יותר ממה שציפיתי, והרבה אנשים היו בחוץ, בפנים הייתה מוזיקה נהדרת והמון יפים ויפות. לרגע חשבתי שראיתי את הזמר אדם אבל אמרתי לעצמי שאני סתם מדמיינת, חוץ מזה בטח מסתובבים כאן הרבה מפורסמים, אבל אז לימור אמרה לי, "ראית את אדם, הוא גם כזה." ולא ידעתי איפה לקבור את עצמי. לימור ישר הלכה לקנות בירה וקנתה גם לי, וכשהיא לא שתתה את הבירה שלה, היא הסתכלה מסביב וכששאלתי אותה מה היא מחפשת, היא אמרה שהיא מקווה לא לראות את האקסית שלה שם.לימור רצתה שנלך לרקוד וכבר הייתה על הרחבה, מאוד משוחררת. אני בקושי הצלחתי לשתות שמינית מהבירה, ולימור סיימה את השאר. ממש לא התחשק לי לרקוד, כשניסיתי לרקוד ראיתי שליד הרמקולים הגדולים היו שני בנים שהתנשקו. אחר כך כשהסתובבתי ראיתי בחורה גדולה רוקדת צמוד עם מישהי עם קרחת, גבוהה עם לבוש עור. פתאום חשבתי לעצמי, אלוהים, אני בסדום ועמורה, והלכתי לשבת בקומה השנייה למעלה, רחוקה מההמון. ניסיתי להבין מה אני מרגישה, חשבתי שאני יותר קלילה, הרי זו לא הפעם הראשונה שלי בדיסקוטק, וראיתי בחיי הרבה אנשים מתמזמזים, ואני בכלל תל אביבית. אבל עדיין הייתי בסערת רגשות. הרגשתי כאלו יש עולם סודי בתל אביב שלא הכרתי, ועכשיו יוצא לי להכיר אותו. אני לא חייבת לחזור לפה יותר, חשבתי לעצמי, וכבר חשבתי איך אני חוזרת הביתה, לימור כבר תחזור במונית.  לפתע ראיתי את לימור עולה במדרגות, מחזיקה בידו של בחור. היא ניגשה אליי בהתלהבות ואמרה לי, "ליעד, זה ניר, ניר החבר של אורלי" ישר התעשתי, קמתי ולחצתי לו את היד כאלו אנחנו בטקס קבלת דרגות. כל ההומואים באים לאותו מקום? חשבתי לעצמי, הוא לחץ את ידי בחמימות ונתן לי שתי נשיקות, אחת בכל לחי. "מי שחברה של אורלי וחברה של לימור היא חברה שלי." אמר."כן, בטח שאנחנו חברים" עניתי מהר. הסתכלתי עליו, הוא היה רזה יחסית, לא גבוה מאוד, יפה תואר עם עיניים בהירות ושיער בהיר וחיוך ממיס. פלא שאורלי התלהבה ממנו. גם אני יכולתי להידלק עליו, חשבתי, וגם אימא הייתה שמחה אם הייתי מביאה לה בחור כזה הביתה. "איזה גדול זה," הוא אמר, "בפעם הבאה אני מכריח את אורלי גם לבוא, נהיה דאבל דייט." ואני לא ידעתי עם איזה דייט אני, של לימור? של אורלי? או בכלל שלו. לפני שהבנתי מה קורה ניר שכנע אותי ללכת לרקוד איתו ועם לימור ועם חברים שלו שהיו כבר על הרחבה. בזכות המוזיקה הכייפית והאווירה הטובה השתחררתי ונהניתי מאוד. לפני שהלכנו לימור ביקשה ממני לחכות רגע וניגשה למישהי שעמדה בצד. כשהיא חזרה היא אמרה לי שהיא השיגה את הטלפון של "הבחורה החמודה שקוראים לה שירה." אז אולי בכל זאת לימור התגברה על האקסית? חשבתי וקיוויתי בשבילה שכן. כשהגענו הביתה ונכנסנו למיטות, שאלתי את לימור אם זה מקובל שככה מתחילים עם בת, כי לרוב הבנים מתחילים. "אני לא יודעת" אמרה לי לימור, "זה לא שאני 'הבן' או משהו כזה, היא פשוט עשתה לי עיניים כל הערב וחשבתי לעצמי שאם אני יוצאת מהדיסקוטק בלי הטלפון שלה אני סתם פחדנית.""איזה מזל שניגשת אליה." אמרתי."כן," היא אמרה, "מעניין מה יצא ממנה." לאחר כמה דקות שקעה לימור בשינה, כמו בטירונות היא נרדמה בכל מקום ובכל מקרה, ואני עוד נזכרתי בכל מיני דברים שקרו בערב, כמו עם אדם וניר וכל המזמוזים של הבנים עם הבנים והבנות עם הבנות. מזל שאף אחת לא התחילה איתי, חשבתי לעצמי וניסיתי להירדם. פתאום חשבתי על המצב המפחיד, שאני נמצאת במיטה עם לסבית, אבל ישר התאפסתי, זו לימור!בשבת הקפצתי את לימור לרמלה כדי שתוכל להיות עם משפחתה קצת לפני שחוזרים לצבא. כשהגעתי הביתה הרגשתי צורך לדבר על כל העניין, והרמתי טלפון לאורלי. היא צחקה ואמרה שניר עדכן אותה כבר שכולנו נפגשנו ואמר שאני מאוד חמודה. "גם הוא חמוד." אמרתי."אולי בפעם הבאה גם אני אבוא." אמרה, ולא ידעתי אם היא מתכוונת באמת או בצחוק.בתחילת השבוע קיבלנו מחזור חדש של טירוניות, ובדרך לרחבת המסדרים לימור תפסה אותי וסיפרה לי בהתלהבות שהיא הספיקה לצאת עם שירה, זאת מזמן אמיתי. "באמת?" שאלתי."כן, היא מותק, קצת ויאג'ה, בת עשרים וחמש, ועובדת בתור טבחית בבית קפה בתל אביב.""באמת? היא כזאת קטנה איך היא טבחית?" שאלתי."לא סתם טבחית, טבחית בקפה נורדאו." אמרה."לא הייתי שם אף פעם." אמרתי, "רק ראיתי אותו פעם מבחוץ.""אני הולכת השבוע באפטר שלנו, בשלישי, רוצה לבוא? היא תפתח לנו שולחן.""בטח אמרתי, אולי גם נצרף את אורלי?""דבאל דייט, בכיף." אמרה.ביום שלישי התארגנו שלושתנו בבית שלי, התלבשנו אזרחי ונסענו עם האוטו לרחוב בן יהודה, לקפה נורדאו. בית הקפה היה ממש נחמד ומתוק, אבל כל האקשן היה בעצם בקומה מעליו. לימור סיפרה שזה בית קפה/פאב של הומואים. ידעתי שהיא לא סיפרה לי משהו, אבל מעצם זה שכולנו היינו יחד כבר לא היה אכפת לי אם זה פאב של הומואים או פאב על הירח. המקום היה צבעוני ויפה ושוב ראינו מלא מפורסמים ומפורסמות. שירה של לימור הייתה רוב הזמן במטבח למטה, אבל מידי פעם יצאה אלינו וישבה איתנו קצת ועישנה סיגריה. לימור נראתה מאוהבת קשות וכל פעם ששירה התקרבה לכיווננו היא הרביצה חיוך ענקי. אורלי הייתה מאוד קולית, אפילו לקחה סיגריות מלימור, שמסתבר מעשנת בגלל שירה. אני אף פעם לא עישנתי, והיה לי מוזר שכל מי שסביבי מעשן. היה לי גם קשה להסתכל בעיניים של שירה, כאלו קיבלתי כבר את לימור, אבל אותה לא הכרתי מקודם, והיא נראתה לי כזאת לסבית מפחידה. היה לה פירסינג בגבה, השיער שלה היה קצר בצבע פלטינה, והיא לבשה בגדים רחבים וגבריים. אבל ככל שעבר הערב היה לי יותר קל כי הן התנהגו כל כך כמו זוג מאוהב, שזה נעשה מדבק ונורמאלי, ועזר לי קצת להתגבר על המבוכה, אפילו כשהחזיקו ידיים בשולחן.כשחזרנו הביתה, רק אני ואורלי, כי לימור הלכה לישון אצל שירה, התרגשתי. הפעם קבלת הפנים היתה צנועה כי הגענו לאפטר ולא לשישי שבת, והבית לא היה מאורגן כמו בשישי הקודם כשלימור הגיעה. אבל אני רציתי שהכל יהיה מושלם. אני חושבת שזה קשור לזה שאורלי היתה המ"כית שלי, ובכל זאת החזקתי ממנה והערצתי אותה, אבל גם בזכות השיחות שלנו בבסיס, רציתי שהיא תרגיש אצלי כמו בבית. לכן, כשהגענו, לקח לי זמן להרדם כי רציתי שהכל יהיה מושלם, המגבות, המיטה, המצעים. רציתי לדבר עם אורלי בלילה על כל מה שהיה, אבל היא אמרה שמחר אנחנו חוזרות לבסיס וכדאי לישון כי השעה מאוחרת. ניסיתי להירדם, אבל הייתי מלאת מחשבות. חשבתי על שירה ולימור, חשבתי על אורלי ועל העישון שלה ואפילו חשבתי על זה שזו הפעם הראשונה שאני ואורלי באותו חדר לבד. בבוקר אימא  הסיעה אותנו לתחנה המרכזית למרות שהיה מוקדם מאוד, ולא שאלה מה עלה בגורל לימור שבאה איתנו אתמול, אך לא נשארה לישון, ברכתי את אימי על כך.
