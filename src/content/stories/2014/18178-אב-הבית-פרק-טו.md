---
id: 18178
title: "אב הבית - פרק טו'"
author: "צופה מהצד"
author_id: 1211
date: "2014-08-04"
category: "אהבת גברים"
tags: ['אהבה וזוגיות']
prev_chapter_id: 18176
next_chapter_id: 18179
original_url: "http://gogay.co.il/story.php?id=18178"
---

# אב הבית - פרק טו'

אני לא יודע למה תמיד אומרים שבני אדם אף פעם לא משתנים, מניסיוני זה פשוט לא נכון, הזמן והחיים בהחלט משנים אנשים, אבל זה תהליך איטי מאוד.
אולי שינוי הוא לא הביטוי הנכון, אולי צריך להגיד שעם השנים אנשים מתרככים, נרגעים, מניחים לעצמם להסיר את המסכות והשריון שעטו על עצמם והרכות וטוב הלב שתמיד הסתירו מהעולם צפים מחדש על פני השטח. לעת זקנה אנשים מרשים לעצמם להיות יותר אמיתיים, חשופים כמו שהיו פעם, בילדותם.
זה בכל אופן מה שקרה לאימא, בילדותי היא הייתה אשת מדנים חדת לשון ורעת מזג, כאישה צעירה היא לא חסכה את שבט לשונה מאיש, כולל בני משפחתה הקרובים ביותר, כלומר אבא, אחי ואנוכי. שנים היינו נתונים למרותה, חוששים מהביקורת הדוקרנית שלה, מנסים להשביע את רצונה ולעמוד באמות המידה הגבוהות שלה, ונכשלים כל פעם מחדש, והנה דווקא אחרי שאבא נפטר סוף סוף מייסוריו ונקבר בסמוך לסבתא שמתה שנה לפניו משהו באימא נרגע והתרכך מעט.
למרות שהתנגדה בעוז לחתונתו של אחי ומצאה אלף אחד נימוקים נגדה היא הופיעה בחתונה, לבושה במיטב בגדיה, ואחרי החופה המרגשת היא אפילו חייכה מעט לעבר הוריה של הכלה שבכו מרוב אושר.
כל מי שעיניו בראשו שם לב כמובן להריונה של הכלה, ואולי בזכות ההיריון הזה אימא שתקה כשעברתי לגור עם יובל בנווה אלונים והניחה לזוג הצעיר לגור בדירת הקרקע בלי לקחת מהם שכר דירה.
ככל שתפחה כרסה של מיכל גיסתי ככה התחמם יותר יחסה של אימא כלפיה והן התקרבו זו לזו. עד החודש התשיעי אימא שכחה לגמרי את טענותיה כלפי החצופה שהפילה בפח את בנה המסכן - להלן אחי - שמעולם לא נראה מאושר ושמח יותר.
המהפך הושלם אחרי שאודליה הקטנה נולדה ואימא שלי הפכה מגברת ברזל לסבתא מתמוגגת. לא רק שהתעקשה לקנות בכספה חדר תינוקות יוקרתי ומפנק לנכדתה הראשונה, מבזבזת את הירושה שלי כאילו אין מחר על כל מיני הבלים יקרים שהיצורית מזילת הריר כלל לא מצאה בהם שימוש, אלא שגם נמלכה בדעתה והחליטה להתחלף עם אחי בדירות. היא תגור בדירה הקרקע והזוג הצעיר עם יורשת העצר יגורו למעלה, בבית הגדול, לא לפני שהוא יעבור שיפוצים כיד המלך, על חשבון אימא כמובן.
"בשביל מה שני אנשים וחצי צריכים בית של ארבע חדרי שינה?" מחיתי, מזועזע מהקלות בה ויתרה אימא על הבית בו גרה למעלה משלושים שנה.
"אל תקרא לאודליה חצי." נזפה בי אימא בחומרה, "וחוץ מזה הם צריכים את הבית יותר ממני, בעיקר עכשיו כשהם מנסים להביא לנסיכה שלי עוד אח."
חשבתי על אחי וגיסתי שוכבים ערומים על המיטה הישנה של הורי ומנסים ליצר עוד תינוק ונתקפתי סחרחורת. "בשביל מה הם צריכים עוד תינוק?" הזדעזעתי.
"לא טוב לקטנה להיות בת יחידה." הכריזה אימא, "וחוץ מזה מי אם לא הם? אתה הרי לא תביא לי נכד." אמרה וסקרה אותי במבט ביקורתי. כנראה שבני אדם לא באמת משתנים אלא רק מניחים, בתנאים מסוימים, לצדדים סמויים באישיותם לבצבץ החוצה, אבל בבסיסם הם נשארים אותו דבר.
במשך כמה חודשים המשכתי להתייחס אל אחייניתי הקטנה כאל יצור חסר מוח ואופי, סתם גורת אדם קטנה ויללנית שלא מסוגלת לעשות כלום חוץ מללכלך חיתולים, אבל הזמן חלף, הקטנה צימחה רעמת תלתלים אדמוניים, רכים כמשי, למדה לשבת ולזחול, ויום אחד נאחזה בברכי, נעמדה על שתיים, חייכה אלי חיוך מקסים, מעפעפת לעברי בריסים שכיסו עיניים כחולות מדהימות, ומיד אחר כך צנחה על ישבנה המרופד ופרצה בבכי מר.
"בנצי, תעשה לי טובה ותרים אותה." קראה גיסתי מהמטבח. הרמתי את היצורית הקטנה שהפסיקה מיד לבכות והחלה למשש את צווארון חולצתי. אחר כך פיהקה פיהוק מלבב, חושפת ניצן של שן אחד בודדה, הניחה את ראשה על כתפי ונרדמה, ידה לופתת את צווארון חולצתי.
מאז אותו יום הפסקתי לקרוא לה גורת אדם והתחלתי להתחנף אליה כמו שעשו כל שאר בני משפחתי, כולל יובל ומיקי הקטן שכבר הצהיר שהוא עומד להתחתן עם אודליה כשיגדל.
אחרי שנשביתי בקסמיה של אודליה התחלתי לשאול את עצמי למה אחי כן ואני לא? למה גם לי אין יצור קטן ואדמוני משלי שיישא אלי מבט אוהב ויקרא לי אבא?
"כי אתה צריך בשביל זה גם אימא." הסביר לי יובל בסבלנות כשהעליתי את התהייה בפניו.
"אולי ליני תרצה לעשות איתי ילד?"
"לא, ילד אחד מספיק לה, ואם היא תרצה עוד ילד היא תעשה אותו איתי." נעץ בי יובל מבט תקיף, "ילד זה לא רק כיף, זה גם הרבה מאוד אחריות, הוצאות ובעיות." הזהיר אותי.
"אני יודע, אבל... אתה חושב שאני אהיה אבא טוב יובל?"
"לא יודע." התחמק יובל, "תלוי."
"תלוי במה?"
יובל שקע בהרהורים, מנסה לחוות את דעתו בכנות, ובלי לפגוע בי יותר מידי."תלוי באימא של הילד, לדעתי תצליח להיות אבא טוב בתנאי שהאימא לא תדרוש ממך יותר מידי."
"אני יודע שאני לא מושלם, עשיתי המון טעויות ושגיאות בחיים, אבל אני לא חושב שאני כזה נורא, ואני גם יכול להשתפר עוד יותר."
"בסדר." ליטף יובל את כתפי בפייסנות.
"אתה סתם אומר, אתה לא רציני." נעלבתי.
"מה קורה אתך בזמן האחרון בנצי, למה פתאום כל כך דחוף לך להביא ילד? מה, אין מספיק ילדים בעולם?"
"כן, אבל אף אחד מהם הוא לא שלי." הטחתי, "לכולם יש ילדים, לך יש את מיקי, ולעידן יש את התאומים, אפילו לאחי הדפוק יש ילדה, רק לי אין."
"גם לשרון אין."
"רק כי היא לא רוצה."
יובל נאנח, "גם אתה לא רצית עד עכשיו, למה פתאום בא לך להיות אבא? אז מה אם אחיך הצליח, זה לא אומר שגם אתה חייב."
"אתה לא מבין כלום." צעקתי עליו ויצאתי החוצה לנשום אוויר צח. הסתובבתי בין בניני הפנימייה, כועס ומר נפש, מנסה להבין מה קורה איתי ולמה האבהות בוערת פתאום בעצמותיי ונתקלתי בהרשקו, מטייל עם הפינצר שלו שהיה לבוש סוודר חמוד כהגנה בפני קרירות הלילה.
"תגיד, לא בא לך לטייל עם ילד במקום עם כלב?" שאלתי.
הרשקו התיישב על ספסל והניח לכלב לקפוץ על ברכיו. "כשהייתי צעיר קצת יותר חשבתי על זה." הודה וליטף את ראשו החלק של הכלב, "אפילו ניסיתי לחפש מישהי שרוצה אבא לילד שלה בלי להתחתן, אבל מאז שאני עם פלוריאן ירדתי מהעניין."
"הוא הבן זוג שלך, לא הילד שלך." הזכרתי לו.
"אני יודע." חייך הרשקו, "ובהתחלה דווקא חשבתי שהוא כן יהיה מעוניין להיות אבא, אבל פלורי מתנגד לזה בתוקף, לדעתו הומואים לא צריכים להביא ילדים."
"למה לא?"
"כי בשביל להביא ילדים יש סטרייטים, וחוץ מזה גם ככה יש מספיק ילדים בעולם."
"פלורי סתם אגואיסט." התמרמרתי.
"בדיוק ההיפך, להביא ילד למשפחה של שני הומואים זו אגואיסטיות לשמה, וחוץ מזה, איך תטפל בילד, יש לך מושג כמה עבודה זה להיות אבא?"
"כן, יש לי, אבל חשבתי על סידור נוח יותר, משהו כמו הסידור בין ליני ליובל."
"זאת אומרת לתת לילד לגדול אצל אימא ולהיות אבא של סופי שבוע?"
"לא נכון, יובל רואה את מיקי כל יום, הם מגדלים את הילד יחד."
"ליובל יש מזל גדול עם ליני, אבל כמה נשים כמוה יש? ומה הוא יעשה אם היא תיפרד משרון ותחליט לחזור לקליפורניה למשל?"
"אל תדבר שטויות, זה לא יקרה, ומה תגיד על רפי ועידן שחיים יחד והם הורים לילדים?"
"הם הורים כי הם התחתנו קודם עם נשים, למזלו עידן גר עם אימא של הילדים שלו באותו בית, אבל הוא חייב לגור גם עם הבת זוג שלה, ורפי אולי אבא, אבל הוא רואה את הבנות שלו בקושי פעם בשבוע." ציין הרשקו בנחת.
המשכתי לברר מה דעתם של שאר הקולגות שלי על אבהות של הומואים וראשי הסתחרר משפע הדעות. בלי כוונה גרמתי אפילו לריב בין מיכאל לנמרוד. מיכאל טען בחום שהרעיון שהומואים יהפכו להורים הוא מגוחך ואין טעם לנסות לחקות את ההתנהגות של הסטרייטים, ואילו נמרוד הכריז שהוא תמיד רצה ילד, והוא לא מתכוון לוותר זכותו להפוך לאבא.
"ואיך בדיוק אתה מתכוון לעשות את זה?" שאל מיכאל, קצת בלעג.
"לא יודע עדיין, אבל כיום לא חסרות דרכים, אפשר להביא ילד עם אישה שלא רוצה להתחתן, או עם זוג לסביות למרות שמה שאני באמת רוצה זה להביא ילד עם פונדקאית, ככה הוא יהיה כולו שלי."
"שלך?" זקף מיכאל מבט נרגז בבן זוגו שנחפז לחייך בהתנצלות.
"שלנו." תיקן את דבריו.
"אבל תהיה לו אימא שתיתן לו חצי מהמטען הגנטי שלה, ומה תעשה אם הוא ירצה להכיר את הפונדקאית שלו אחרי שהוא יגדל?"
"אתה לא מבין מישה, הפונדקאית רק תיתן את הרחם שלה, הביצית תבוא מאישה אחרת, מישהי שתראה בערך כמוני ותישאר אנונימית, זה כמו תרומת זרע."
"וואלה? ובעיני זה לא מוצא חן, כל הרעיון נראה לי לא רק מגעיל אלא גם מסובך ויקר נורא."
"לא מסובך בכלל, אבל כן, יקר. בגלל זה אני רוצה שנעשה את זה רק בעוד כמה שנים, אחרי שנתבסס יותר כלכלית."
"אם ככה כדאי שתבחר לך מקצוע אחר כי בתור מורה בחיים לא יהיה לך מספיק כסף, וחוץ מזה אמרתי לך שאני נגד."
"כן, אבל מישה, תקשיב..."
"לא רוצה." התרגז מיכאל, "אמרתי שלא אז לא!"
עזבתי אותם מתווכחים והלכתי הביתה, שמתי מודעה בפורום של הורות גאה וקיוויתי לטוב.
