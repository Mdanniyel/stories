---
id: 18115
title: "שרוט - פרק ג'"
author: "הנדל"
author_id: 1549
date: "2014-07-07"
category: "אהבת גברים"
tags: ['איידס', 'אהבה וזוגיות']
prev_chapter_id: None
next_chapter_id: None
original_url: "http://gogay.co.il/story.php?id=18115"
---

# שרוט - פרק ג'

ביום ראשון קמנו מוקדם ועל הקפה של הבוקר הוא הביט בי במבט החם והרציני שלמדתי לאהוב ואמר שצריך לדבר.
"לא צריך." אמרתי והרחקתי ממני את העוגה שריחה עורר בי פתאום בחילה, "ברור שזה היה רק פסק זמן קטן וחביב. אני מודה לך מאוד ומאחל לך הצלחה בהמשך דרכך, שלום ותודה."
"אם לא הייתי מכיר כבר את הראש הדפוק שלך הייתי נעלב." צחק רובי, "אני בא לאסוף אותך מהעבודה בארבע וחצי בדיוק, קח אתך מברשת שיניים ובגדים להחלפה ואל תשכח להודיע לבעל הבית שלך שיתחיל לחפש דייר אחר לחורבה שלו."
"בשום פנים ואופן לא." התרגזתי, "אני גר כאן ולא עובר לשום מקום אחר."
"יפתח, הייתי שמח לריב אתך, אבל אני לא רוצה לאחר לעבודה. נדבר בערב." נישק אותי רובי, לקח את הכריכים שהכין לו, נתן לי את הכריכים שלי - בכלל לא ידעתי שהוא הכין גם לי - אמר לי שאני חמוד כשאני כועס והסתלק.
לקחתי את האוכל שהוא הכין לי, ארזתי תיק כלי רחצה וקצת בגדים להחלפה והלכתי לעבודה.
הוא הגיע עוד לפני ארבע, חיכה לי בסבלנות עד שהחתמתי את הכרטיס והסיע אותי לדירה שלו. הייתי מתוח מאוד, התרגלתי לחיי בדידות ודי נלחצתי מהרעיון שאפגוש את השותפה שלו ואשהה בדירה זרה. בדרך, אחרי שהודיתי לו על הכריכים הטעימים שהכין לי, ניסיתי לשכנע אותו שאולי עדיף שניסע לדירה שלי ולא שלו.
"בשום פנים ואופן, טליה מחכה בקוצר רוח לראות אותך."
"למה?" נבהלתי, "מה סיפרת לה?"
"שאתה מדהים ושאתה לא יכול להוריד ממני את הידיים. כמובן שהיא לא האמינה, תצטרך לתת לה הדגמה."
"הדגמה למה?"
"לזה שאתה לא יכול להוריד ממני את הידיים, ואני חייב להיראות שאני נהנה מזה, אחרת היא מאיימת להתגנב למיטה שלי באישון לילה ולאנוס אותי."
"נו, די. זה לא מצחיק. אני מספיק לחוץ גם ככה."
"לחוץ ממה? זה רק אני."
"בדיוק, כי זה אתה."
"אני מבקש מהנוסעים לא להעליב את הנהג." הכריז רובי ברשמיות, ואחר כך פרץ בצחוק ונישק אותי תוך כדי נהיגה.
עד שהגענו לדירתו הייתי שטוף זעה מרוב פחד. הדירה שלו באמת הייתה שווה – דירה מרווחת ברחוב צדדי קטן וירוק עם חנייה, מרפסת ושותפה נחמדה מאוד שכיבדה אותי במיץ ובעוגיות ועצמה את עיניה וצחקקה כשרובי נישק אותי כדי להוכיח לה שהוא באמת הומו.
"אבל באמת רובי, לא ביקשתי הוכחות. אם אתה אומר זה מספיק בשבילי." מחתה והסמיקה.
"ששש... אל תגלי לו. הוא חושב שהוא מציל אותי מציפורניך, אחרת הוא לא היה בא."
טליה צחקה, אמרה ששנינו מטורפים והיא חייבת לרוץ כי החבר שלה מחכה לה והלכה.
"אתה כזה שקרן רובי, מה פתאום מנסה להכניס אותך למיטה? יש לה חבר." ניסיתי לנזוף ברובי, אבל צחקתי יותר מידי מהשקרים הטיפשיים שלו.
"אתה כועס עלי נורא, נכון?" משך אותי רובי למיטה, "בוא תראה לי כמה אתה כועס עלי."
"רובי, בבקשה... הכול, רק לא זה, אני פוחד."
"אבל יש לנו קונדום, זה בסדר."
"ואם הוא יקרע?"
"ואם מטאור ייפול על הדירה הזו ויהרוג את כולנו?"
"מטאור, מה פתאום מטאור? יותר סביר שירו עלינו קאסם?"
"מה, בחיפה?"
"למה לא?"
"לדעתי רעידת אדמה שמונה בסולם ריכטר זה אסון הרבה יותר סביר." התווכח רובי והלביש עלי קונדום למרות מחאותיי.
"ואם כבר מדברים אז פיצוץ של בלוני גז נשמע יותר הגיוני מרעידת אדמה." הודעתי לו, מנסה להדוף אותו מעלי, אבל הוא היה כבד יותר ממני והרבה יותר עקשן ופשוט התיישב עלי.
"אין כמו זין בתחת." אמר בסיפוק.
"אני מסכים רובי." נאנחתי, "אבל לא שווה לסכן את החיים בשביל זה."
"אוף, שתוק כבר ותזיין."
"ידעתי, הבאת אותי לפה רק כדי לנצל את גופי."
"הגוף היפה, המדהים והסקסי שלך." צחק רובי וסגר את אצבעותיי על הזין שלו.
אחר כך אמרתי לו שזה היה אונס וזה לא בסדר והוא מתנהג בחוסר אחריות.
"מה חוסר אחריות? שמתי קונדום, וחוץ מזה איך אונס אם אתה זיינת אותי?"
"אבל היית מעלי, כמעט מעכת אותי."
"שאני אבין, אתה קורא לי שמן?" נעלב רובי, ולרגע לא ידעתי אם הוא צוחק או רציני. מין שיחה שכזו זו הייתה, כאילו בצחוק, אבל נוגעת בכל המקומות הכואבים.
"רובי, בוא הנה, תפסיק לעשות פרצופים. בוא נתרחץ יחד ונדבר."
מתחת לזרם המים החמים העברתי ידיים מסובנות על גופו, נהנה מכל רגע, "אני יודע שבאטרף תקבל הערות מעליבות אם תפרסם תמונת עירום שלך, אבל בעיני אתה מדהים. כל המחוטבים החלקים האלו לא עושים לי את זה, שרירים תוצרת חדר כושר נראים לי סקסיים כמו חתיכות פלסטיק."
"ידעתי למה אני מתעקש דווקא עליך." חייך רובי וסגר את המים, "עכשיו תורי." הכריז ושלף קונדום. "אני מקווה שלא אכפת לך לעשות את זה בעמידה, אני מת על זה."
"כן, בעמידה זה אחלה, אבל תן לנשום."
"תנשום אחר כך, מה בוער? יש לנו את כל הלילה לנשום."
"אם אתה חושב שאני נשאר לישון פה אתה לא נורמאלי."
"בטח שאתה נשאר, שכחתי להגיד לך שחטפתי אותך ואתה שבוי שלי." צחק רובי שם את הקונדום ובאמת גרם לי להפסיק לנשום מרוב עונג.
אחר כך, כשחזרנו למיטה שלו, שאלתי אם הוא באמת רוצה שאני אשאר לישון איתו.
"כן, אני רוצה. אני לא אוהב לישון לבד, בבקשה תישאר."
נשארתי.
ישנו מחובקים כל הלילה ובבוקר התעוררתי עם התקף חרדה. אני כבר מכיר את הסימנים – לחץ בחזה וקושי לנשום, הרגשת מחנק, זיעה קרה, התחושה האיומה הזו שאני נופל לחור שחור והידיעה המצמררת שעוד רגע יבוא קיצי.
ברחתי לשירותים, ישבתי שם על האסלה הסגורה וניסיתי, כמו שלימדו אותי בקבוצת התמיכה, לנשום נשימות עמוקות ולהירגע.
זה לא עזר. הייתי חייב לברוח משם לפני שמלכודת החמימות והחיבה תיסגר עלי, ידעתי שברגע שאתחיל לרכוש לו אמון ולהרגיש נוח איתו זה ייגמר בדמעות ובסבל.
אני לא אעמוד בעוד פעם אחת כזו, אני לא חזק מספיק, עלי לשמור את הכוחות שלי כדי להחזיק מעמד במלחמה על חיי. אני מוכרח לברוח כי עוד דקה יהיה מאוחר מידי.
התגנבתי החוצה, מתלבש בסלון, נועל את נעלי ליד הדלת ונמלט כשקול צורמני של שעון המעורר רודף אחרי בעקשנות דיגיטלית.
לא היה טעם לחזור הביתה. הלכתי ישר לעבודה. שתיתי שם קפה דלוח עם חלב מקולקל וויתרתי על ארוחת בוקר. התקף החרדה נחלש ברגע שהתרחקתי מרובי, אבל עדיין לא הצלחתי לחשוב על אכילה
שמתי את הסלולרי שלי על רוטט, אבל כל הזמן בדקתי אם לא היו לי הודעות. שום דבר לא היה ממנו - טלפון מעצבן מאימא ששאלה אם אני מגיע בשבוע הבא לביקור, פרסומת מיותרת לאיזה מבצע, הודעה מקבוצת התמיכה ששעת הפגישה הוקדמה לשמונה במקום תשע - ממנו שום דבר.
זה לא שרציתי לקבל ממנו הודעה, רציתי שהוא יבין לבד, אבל התאכזבתי שלא שמעתי ממנו כלום, ואז, בעוד אני מבזבז את זמני מול המחשב, לא מסוגל לבצע משהו מועיל, הוא הופיע פתאום.
"שכחתי לתת לכם קבלה על התיקון שעשיתי בשבוע שעבר." אמר למזכירה שלנו והגיש לה מעטפה.
"איזה תיקון? משהו התקלקל?" שאלה הטיפשונת, "לא הייתי פה בשבוע שעבר. הייתי בחופש."
"זה בסדר סיגי, אני יודע על מה מדובר." לקחתי מרובי את המעטפה, מקפיד לא להביט בפניו.
"מה שלומך יפתח? הכול בסדר עם הפקס?"
"כן, מאה אחוז. תודה."
"על לא דבר." קולו יבש, מתנכר, שורט אותי.
הוא יוצא, אני מביט אחריו ופתאום דוהר החוצה בעקבותיו. "רובי, חכה רגע!"
הוא מנער את היד שאני מניח על כתפו, "עזוב אותי."
"אל תכעס בבקשה."
"אני נראה לך כועס? מה יש לי לכעוס? אני כבר רגיל למניאקים שמזיינים ובורחים, אתה לא הראשון, תאמין לי, אבל לפחות יכולת להגיד שלום ולא לברוח כמו גנב. אני לא מאמין שחשבתי שאתה שונה."
"אני לא שונה, גם אני מניאק."
"ואני טיפש, הומו שמן, שעיר, טיפש ומכוער."
"היי! אל תדבר ככה על עצמך. זה לא נכון, אתה בחור נהדר."
"באמת? אז למה... לא, אל תגיד לי, אני יודע לבד, לא היה לך קליק בלב, לא הרגשת פרפרים בבטן, זה לא אני זה אתה, אני מקסים אבל אתה... מה אתה? מה? איך אתה יכול להתנהג ככה? לחבק אותי כל הלילה ואחר כך, בבוקר, לברוח ככה, כמו... כמו..."
"כמו גנב."
"כן, בדיוק כמו גנב, גנב של אהבה." עיניו היפות מלאות דמעות ועורו פניו השחום לוהט באדמימות ארגמנית יפיפייה.
"אני מצטער, באמת. ברחתי דווקא כי כן היה קליק ופרפרים והכל."
"עכשיו כבר שמעתי הכול." נאטמות פניו. הוא נכנס למכונית ומשעין את ראשו על ההגה, " לא משנה מה אני אעשה ומה אני אגיד תמיד אבוד לי, אצלכם אני תמיד אפסיד."
התיישבתי לצידו. "מי זה אתם?"
"אתם, ההומואים היפים האלה, השרוטים שתמיד מוצאים תירוצים, אלה שנותנים לי לגעת ולקוות, אבל בורחים ברגע שאני רוצה משהו שהוא קצת יותר מסקס."
"למי אתה קורא יפה, שמנצ'יק." נזפתי בו.
"זה לא מצחיק." הוא אמר בקדרות, "זה ממש לא מצחיק יפתח."
"אתה צודק, אבל גם התקף בהלה זה לא דבר מצחיק. הרגשתי שאני הולך למות, הייתי חייב לברוח."
"אם היית חייב אז היית חייב." סיכם רובי בקרירות, "ועכשיו אני צריך לנסוע. עוף לי מהאוטו בבקשה"
"אבל רובי..."
"סתלק יפיוף, לא רוצה אותך פה יותר."
הסתלקתי.בקבוצת התמיכה לא התחשק לי לדבר, בהיתי באחרים ושתקתי.
"נו, מה קרה לך היום יפתח?" רעם דימה אחרי שמאס בשתיקה שלי.
"לא בא לי לדבר היום." משכתי בכתפי.
"בשביל לשתוק יכולת להישאר בבית, תספר." התעקש דימה.
כשדימה מתעקש אף אחד לא מסוגל להגיד לו לא. סיפרתי, מדלג ברוב צניעות על הקטעים הפורנוגראפיים, לא שהם היו מתנגדים לסיפורי זיונים, ועוד במקלחת, אבל היה לי לא נעים מהמנחה הביישנית שלנו.
"שאני אבין," רכן לעברי עמית, עיניו רחבות מפליאה, "פגשת בחור שלא אכפת לו שאתה נשא ושמוצא חן בעיניך, ואפילו חושב שאתה יפה, ואתה בורח? אתה דפוק, אתה יודע את זה?"
"עמית, אני מאוד מבקשת, אין צורך להיות שיפוטי כל כך." התערבה סוזן המנחה בטון הגננת שלה שמצחיק אותי כשהיא מפנה אותו לאחרים, ומרגיז אותי כשהוא מופנה אלי.
"אני לא שופט, אני קובע עובדה, הוא דפוק."
"אני יודע שאני דפוק עמית, אם הייתי יכול לחיות כל כך הרבה שנים עם בחור שזיין כל הזמן מהצד ולא לדעת מה קורה מאחורי הגב שלי אז ברור שאני דפוק."
"וגם דביל." הוסיף עמית.
"כן, וגם דביל." הסכמתי, "אבל אם לא הייתי בורח מרובי הייתי מוכיח שאני גם מטומטם."
"אתה פשוט פחדן." סיכם יוני הגדול וכולם הנהנו לאות הסכמה. אם סוזן הייתה מסכימה איתם הייתי שוכח מרובי והולך הביתה לישון באלכסון, אבל היא נזפה בכולם במבטא האמריקאי המצחיק שלה ושוב בזבזה את הזמן שלנו עם אחד הנאומים הפוליטקלי קורקט שלה על זה שאסור ללחוץ, ושלכל אחד יש את הזמן שלו, ושאני עדיין מחלים מהפגיעה שפגע בי האקס, ושאני עדיין לא בשל לקשר, אבל ברגע שאני כן אהיה זה יקרה לי ו...
ברגע זה החלטתי שאני חייב לראות שוב את רובי, ואז השעון המעורר המטופש שהיא מביאה תמיד לפגישות צלצל והפסיק את הנאום המעצבן שלה.
אני מתחיל לשנוא את כל הרעיון הזה של שעונים מעוררים. מי המציא אותם בכלל?
"רק תיזהר שלא תמות מזקנה לפני שתהיה בשל לקשר." לגלג יוני הקטן כשישבנו אחר כך בפיצריה.
הפיצריה נמצאת מול המקלט שבו אנחנו מקיימים את הפגישות של קבוצת התמיכה, מתגנבים לשם חרש כמו פושעים ונועלים את הדלת כדי שחס וחלילה לא יתפסו אותנו. אחר כך אנחנו נפרדים בנימוס מסוזן והולכים לשבת על פיצה ולדבר כמו גברים, לא כמו ילדים מנומסים שמשגיחה עליהם גננת קפדנית.
"שתוק יוני, תעזוב אותי." יריתי בו מבט זועם, ובטח הייתי גם בועט בו מתחת לשולחן, אבל כרגיל הוא ישב דבוק לדימה והעדפתי לא להסתבך. מצחיק איך שניהם מתנהגים כאילו רק במקרה הם תמיד באים יחד, עוזבים יחד ויושבים תמיד אחד ליד השני, כאילו שמישהו יגיד משהו בגלל שהם זוג?
למי אכפת שיש ביניהם הבדל שנים כל כך גדול, הרי כל מי שיש לו עיניים רואה שיוני מעריץ את דימה ושדימה חולה על התחת הקטן של האוחצ'ה הזו, כולם חוץ מסוזן כמובן, המנחה הכי גרועה בעולם שמצליחה תמיד להגיד את הדבר הכי פחות מתאים ומסמיקה כל פעם שמישהו מדבר על סקס.
זו קבוצת תמיכה של נשאים למען השם, איך היא חושבת שנדבקנו? מזה שלא רחצנו ידיים בשירותים?
"למה שלא תתקשר אליו?" הציע עמית.
"אין לי את המספר שלו."
"אולי הוא התקשר? תבדוק את הסלולרי."
בדקתי ומצאתי הודעה ממנו - התנצלות קצרה ונוקשה על מה שהיה בצהרים בעבודה ותו לא.
התקשרתי והוא ענה מיד.
"בטח ישבת ליד הטלפון והסתכלת עליו." התגריתי בו.
"היית מת." הוא ענה בכעס.
"רק צחקתי רובי, אל תכעס. איזה פיצה אתה אוהב?"
"שום פיצה, אני בדיאטה."
"השתגעת? מה דיאטה? בשביל מה לך דיאטה?"
"בשביל להרזות, אין יותר פיצות, בכסף שאני אחסוך על אוכל אני אלך להוריד שערות בלייזר."
"שלא תעז. טונה וזיתים זה בסדר? להביא גם קולה?"
"תביא מה שאתה רוצה, אני לא נוגע בזה."
"עוד נראה, ביי."
מתעלם מהחיוכים של החבר'ה קניתי פיצה משפחתית ענקית ובקבוק של מיץ מנגו לא מוגז ונסעתי אליו.
טליה פתחה לי את הדלת. "פיצה!" קראה בשמחה, "ומיץ לא מוגז, נהדר! תתחתן איתי יפתח, תעשה לי ילד, אתה מושלם." נישקה את לחיי.
"קודם אני צריך לבקש רשות מרובי, איפה הוא?"
"יושב מדוכא בחדר שלו ושומע מוזיקה. ליאונרד כהן, סימן שהמצב ממש נואש. מה עשית לו?"
"הייתי חרא, אבל אני מנסה לפצות אותו."
"עם פיצה? לא רעיון טוב, הוא שוב בדיאטה."
"טליה, הוא לא צריך דיאטה, באמת שלא."
"טוב, הוא קצת מלא כזה, לא?"
"כן, וזה מה שאני אוהב."
"אבל הוא לא, וזה הגוף שלו, זכותו להרזות אם זה מה שהוא רוצה."
"את תדרדרי את השותף שלך לאנורקסיה בעבור מגש פיצה?"
"קלטת אותי, ואל תשכח את המיץ הלא מוגז." חייכה טליה, ואחרי עוד קצת לחץ על מצפונה הסכימה לוותר לי על כמה פרוסות, אבל את המיץ השאירה אצלה.
דפקתי על דלת חדרו של רובי והמוזיקה נפסקה. "לך מפה!" הוא צעק.
פתחתי ונכנסתי. הוא שכב על המיטה וכשנכנסתי הסתובב והפנה אלי את גבו.
"אמרתי לך ללכת, וקח אתך את הפיצה הזו."
"לא רוצה." התיישבתי על מיטתו, ואת הפיצה הנחתי ביני לבינו. "הבאתי גם מיץ, אבל השותפה שלך חמסה אותו. אה, והיא גם רוצה שאני אעשה לה ילד, אבל רק אחרי החתונה."
"הראשון שלי, זה ששבר לי את הלב עוד לפני הצבא, התחתן והביא ילדים."
"כולם מתאהבים בסטרייט לפחות פעם אחת."
הוא הסתובב אלי, "הוא לא היה סטרייט, סתם פחדן."
"כמוני." חייכתי וליטפתי את לחיו.
הוא עצם את עיניו, "גם אני פוחד יפתח, אתה חושב שרק אתה פוחד, כולם פוחדים, מה קרה שבכל זאת חזרת?"
"בקבוצת תמיכה אמרו לי שאני אידיוט."
"איזו קבוצת תמיכה?"
"של נשאים."
"סיפרת להם עלי?"
"יותר על עצמי, זה מה שאנחנו עושים שם, מדברים על עצמנו, זה עוזר קצת, לא יותר מידי, אבל מידי פעם זה מקל."
"אולי גם אני צריך לחפש קבוצת תמיכה. יש קבוצת תמיכה להומואים שמנים ומכוערים שמתאהבים כל הזמן בגבר הלא נכון?"
"אולי יש, אבל הם לא יקבלו אותך כי אתה יפה ומתוק מידי." נשכבתי לידו, "ובקשר לגבר... נצטרך לחכות ולראות."
"כבר ראיתי." אמר רובי בקדרות והתחיל לאכול את הפיצה, "אתה פחדן, שרוט, לא בשל לקשר, כל הדברים האלו."
"ואני גם נשא איידס."
"כן, גם, אבל מבחינתי זו הבעיה הכי קטנה."
"אם ככה הכול בסדר, ואל תגמור את כל הפיצה, תשאיר לי משהו שמנצ'יק."
"אבל אני גווע, לא אכלתי כלום כל היום. למה הבאת כל כך מעט?"
"הבאתי יותר, אבל טליה לקחה לי. חכה, אני אנסה לנהל איתה משא ומתן לשחרור עוד כמה חתיכות."
יצאתי החוצה מצאתי במטבח את טליה ואת החבר המהמם שלה (בחור כל כך יפה סטרייט? פשוט בזבוז) שכנעתי אותם לתת לי שתי כוסות מיץ ועוד קצת פיצה וחזרתי לרובי.
אחרי שגמרנו את האוכל הסכמנו שכל השווים באמת הם למרבה הצער סטרייטים – "חוץ ממך." אמר רובי, "לא, חוץ ממך." התווכחתי - נכנסנו למיטה ויצאנו ממנה רק בבוקר.
"אני יכול לבוא אליך אחרי העבודה?" שאלתי את רובי על הקפה של הבוקר.
הוא אמר שכן, הסמיק קצת ושאל אם זה אומר שאנחנו יחד.
"בתנאי שאתה מבטיח להפסיק דיאטות ולהתרחק ממכוני לייזר."
"אני מבטיח, ואם אתה רוצה לעזוב את החורבה שאתה גר בה כדאי שתדע שטליה מתכננת לעבור לגור עם החבר שלה ואם תהיה ממש נחמד אלי..."
