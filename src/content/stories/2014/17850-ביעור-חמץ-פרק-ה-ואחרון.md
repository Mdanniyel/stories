---
id: 17850
title: "ביעור חמץ - פרק ה' ואחרון"
author: "צופה מהצד"
author_id: 1211
date: "2014-04-21"
category: "אהבת גברים"
tags: ['אהבה וזוגיות']
prev_chapter_id: 17849
next_chapter_id: None
original_url: "http://gogay.co.il/story.php?id=17850"
---

# ביעור חמץ - פרק ה' ואחרון

לקח לו שלושה ימים למצוא אותי, לי זה לא היה לוקח זמן רב כל-כך, אבל בגלל שהוא חלקית בארון הוא לא היה מקושר כמוני.
מזל שאורי וסמי נחלצו לעזרתו.
בבוקר היום השלישי של חול המועד פסח פתחתי את הדלת והוא עמד בפתח, מביט בי במבט מודאג, "הנה אתה." אמר ונכנס בלי שהזמנתי אותו.
"הנה אני." הסכמתי והתיישבתי בזהירות ליד שולחן האוכל, מסתיר את כפות ידי שרעדו קלות מתחת למפת השולחן.
פתאום הבנתי שבעצם לא רק ברחתי לו, אלא גם בגדתי בו עם איזי. איכשהו, בגלל שהיה מדובר באיזי שלקח הכל בקלות ולא עשה עניין מזיון בין חברים ותיקים, זה לא נראה לי עד עתה כמו בגידה, אבל אני וסיני החלטנו עוד מההתחלה על יחסים מונוגאמיים, ומאז שנפגשנו אפילו לא חשבתי על גבר אחר, ופתאום אני גר עם מישהו ואפילו ישן איתו - הספה של איזי הייתה ממש לא נוחה - ומה סיני יחשוב עלי? הרי אפילו לא נפרדנו בצורה רשמית."אתה יכול להסביר לי בבקשה למה עשית את זה, ועוד בצורה מכוערת כזו? שאל סיני בקול שקט ומבשר רעות שהעביר צמרמורת בגבי.
"יצאתי מהחיים שלך בשקט ובנימוס כמו שנכנסתי לתוכם, לדעתי לא התנהגתי בצורה מכוערת, בטח לא מכוערת כמו שאתה התנהגת בפעם האחרונה שעזבת, וגם בפעמים הקודמות לא היית ממש מופת לנימוס."
"אז מה, אתה מתנקם בי עכשיו? מסתלק כמו גנב מהבית כדי ללכת לחיות עם הויאז'ה הפתטית הזו?"
"שלא תעז לקרוא לו ככה! הוא גבר פי אלף יותר ממך! כשהוא היה בגילך כל מי שהכיר אותו ידע מי הוא, בחיים הוא לא שיקר והעמיד פנים, הוא דאג לי והוא חבר שלי, לא כמוך."
פניו של סיני האפירו, "אני מבין." אמר באומללות שקרעה את לבי, "אז ככה אנחנו גומרים? אחרי שלוש שנים אתה חוזר לאקס שלך? דווקא אחרי שיצאתי סוף סוף מהארון אתה זורק אותי?"
"לא יצאת! נגררת ממנו בכוח, ואני בטוח שהוריך יחזירו אותך עוד מעט חזרה. כמו שאני מכיר אותך אתה עוד תחזיק להם את הדלת כדי שיהיה להם קל יותר לנעול אותך שוב בפנים."
"זה מה שאתה חושב עלי?"
"כן, זה מה שאני חושב עליך!"
"חשבתי שאתה אוהב אותי?"
"אני אוהב אותך, זו הבעיה! בגלל זה נתתי לך להתעלל בי ככה, אבל הצלחתי להישאר בחיים גם אחרי שנעלמת לי לארבע ימים והבנתי..."
"מה הבנת?"
"שאני לא יכול יותר ככה, שעדיף לסבול מלב שבור ולא לחיות עם מישהו כמוך."
"מישהו כמוני?" הוא אחז בכוח בידי ולחץ אותה בחזקה, מכאיב לי. "למה אתה מתכוון מישהו כמוני?"
"מישהו שגורם לי להתבייש באהבה שלי כלפיו! לזה אני מתכוון!"
לשמע התשובה הזו הניח סיני את מצחו על טבלת השולחן ובכה. היה עלי לשבת על כפות ידי כדי למנוע מהן ללטף את עורפו ולנסות לנחם אותו. אחר-כך הוא קם, מחה את עיניו הלחות בשרוולו ושלף מעטפה עם הלוגו של החברה בה הוא עובד - חברת הייטק משגשגת ונפוחה מחשיבות. "אני מבין שאתה מעדיף להמשיך לגור פה דרור, אבל גם אם אנחנו לא גרים יותר יחד הייתי רוצה להזמין אותך למסיבת רבעון האביב של החברה שלי שתיערך בעוד יומיים בפארק קסם בכפר. יהיה המון אוכל ותזמורת ריקודים, וכמובן כל האנשים מהעבודה שלי יבואו.""לא תכננת לקחת את נועם למסיבה הזו?"
"כן, אבל היא מעדיפה לבלות עם החברה שלה, ואני מעדיף לבלות אתך, אם תואיל לבוא." אמר בנוקשות.
"טוב, אני לא יודע," התבלבלתי לנוכח הכיוון הלא צפוי של השיחה, "תראה סיני אני..."
"הוא ישמח מאוד לבוא למסיבה מוסקו." הגיח איזי מחדר השינה, שם הסתתר כנראה כל אותו הזמן. (חשבתי שהוא ישן). "תבוא לאסוף אותו מפה, אני כבר אדאג שהוא יהיה מוכן."
"תודה איזי, תהיה לי בריא." אמר סיני, לחץ בנימוס מוקפד את ידו של איזי, נישק אותי על לחיי ברשמיות מוזרה והלך.
"לא רוצה ללכת, מה אתה שולח אותי למסיבה הפלצנית הזו? השתגעת?"
"בטח שאתה רוצה, אתה מת ללכת. אתה מת לחזור אליו ואני לא מאשים אותך, הוא בחור יפה מאוד והוא מאוהב בך נואשות, וגם אתה בו."
"תשמע איזי..."
"לא. אל תתווכח איתי! אני זקן וחכם יותר ממך. אני יכול להיות אבא שלך, אז תקשיב לי ילד, אתה הולך למסיבה עם סיני בלי ויכוחים. לפחות את זה אתה חייב לו." פסק איזי בטון סמכותי שתמיד היה מרגיז אותי.
שכחתי כבר כמה עצבנה אותי הפוזה הזו שלו – אני יכול להיות אבא שלך אז תשתוק ותעשה מה שאני אומר לך – כאילו שאם הוא מבוגר יותר ממני הוא גם חכם יותר.
בכל זאת היה משהו בדבריו, לא יכולתי לסרב בגסות כזו לסיני, ולכן, כשביום המיועד הוא הופיע בדירתו של איזי הלכנו יחד למסיבה.כמו שהוא הבטיח היה שם אוכל בשפע, וגם אלכוהול ומוזיקה, והרבה אנשים שכולם הכירו היטב את מוסקו ולא הכירו אתי כלל. ברגע שנכנסנו מוסקו אחז בידי והציג אותי לפני כולם כחבר שלו, זוכה למבטים מוזרים מאחדים מהנוכחים, ולחיוכים - חלקם לועגים וחלקם אוהדים - מאחרים.
"מה אתה מנסה לעשות?" התעצבנתי, מנסה לשחרר את כפי מכפו.
"תכף תראה." סינן מוסקו וסחב אותי לעמדת התזמורת שניצבה על מעין במה קטנה. הוא טיפס לבמה, גורר אותי אחריו, לקח את המיקרופון מידי הזמר, ביקש שקט מהתזמורת ואת תשומת ליבו של הקהל ואז אמר קבל עם ועדה. "תכירו כולם, זה דרור, אני אוהב אותו, גרנו יחד שלוש שנים עד שהוא עזב אותי כי הייתי בארון. אני רוצה שכולכם תדעו שאני הומו ואני אוהב את דרור!"
עמדתי קפוא כולי מבושה וממבוכה ורציתי למות, או להרוג את סיני, או הכי טוב - להרוג אותו ואז להתאבד בפיצוץ אחד גדול שירסק לרסיסים את כל הפרצופים המחייכים שניבטו אלי מלמטה.
מאחר ולא היה לי שום נשק הסתפקתי בכך שהדפתי את סיני שניסה לחבק אותי וניסיתי לברוח, אבל הוא אחז בי בכוח, כרע ברך לרגלי (הוכחה ניצחת שאי אפשר למות ממבוכה, כי אחרת כבר הייתי בר מינן) ושאל אותי בעודו אוחז במיקרופון ככה שכולם שמעו היטב - "התנשא לי דרור?"
למרבה המזל אי אפשר לכרוע ברך עם מיקרופון ביד ולהחזיק מישהו בכוח באותו הזמן, וכך הצלחתי להימלט על נפשי בריצה, ועד היום אני אסיר תודה להמון הקולגות החוגגים של סיני שנחצו לשניים, כים סוף בשעתו, והניחו לי לעבור ביניהם בלי הפרעה, ועוד יותר אסיר תודה לסיני שלא רץ אחרי אלא הניח לי להסתלק.למרבה המזל סיני הפקיד בידי את המפתחות של המכונית שלנו (קנינו אותה יחד אם כי היא רשומה על שמו), ולכן פשוט רצתי אליה, התנעתי ונסעתי.
לאן נסעתי? אין לי מושג. הסתובבתי במעגלים כנראה, לפעמים בוכה, לפעמים כועס, ובעיקר מוכה בושה ותדהמה.
בסוף הראה לי מחוג הדלק שעוד מעט הטנק יהיה ריק - סיני תמיד היה שוכח למלא אותו - ואני פשוט הנחתי למכונית הנאמנה שלנו להוביל אותי הביתה, אל הבית שלנו.במטבח חיכתה לי ועדת קבלת פנים מכובדת מאוד - אורי וסמי, איזי וכמובן סיני שאחז בטלפון ודיבר עם אימא שלי!
"את לגמרי צודקת, עכשיו אני מבין שטעיתי, גם בחורה שהחבר שלה היה מבקש ממנה להתחתן איתו בצורה כזו הייתה מרגישה נורא, בעיקר אם היא הייתה ביישנית כמו דרור." אמר לאימא, ואז הרים את עיניו וראה אותי והבעת הרווחה והאושר שנדלקה בעיניו המיסה באחת את כל הכעס שלי. איך יכולתי לחשוב שהוא ניסה לנקום בי ככה? הוא באמת אוהב אותי וניסה לרצות אותי ואני ביישתי אותו לפני כולם. איזה קומדיה טיפשית של טעויות ואי הבנות! לא נורא העיקר שאנחנו שוב יחד בבית.
"הנה, הוא נכנס כרגע, הוא נראה בסדר. אני אתקשר אליך אחר-כך." אמר וסגר, ואז ניגש אלי ונפל על צווארי. הוא רעד כמו אז, אחרי שחזר מהסמינר האידיוטי ההוא, והיו דמעות בעיניו.
"סליחה דרור," אמר, "אני ממש ממש מצטער, תסלח לי. לא רציתי להביך אותך, רק רציתי שכולם ידעו עלינו. ניסיתי לתקן ורק קלקלתי הכל. הייתי כל-כך נואש, לא ידעתי מה אני עושה, אתה סולח לי?"
הנחתי ידי על כתפיו, הרחקתי אותו מעלי מעט והבטתי בפניו האהובים, היקרים והמוכרים לי יותר מפני.
"רזית." אמרתי ונגעתי בלחיו, "אתה נראה הרוס."
הוא הצמיד בלהיטות את כף ידי אל פניו והתחיל להתייפח כמו ילד, "אתה אוהב אותי?" גמגם תוך כדי בכי.
"בטח שכן חמוד, התאהבתי בך מהרגע הראשון שראיתי אותך וכל יום אני אוהב אותך קצת יותר, אבל אם לא אכפת לך אני מעדיף לא להתחתן, אני לא כל-כך אוהב טקסים."
"אני מסכים בתנאי שנישן יחד כל לילה ושתאהב אותי."
"עשינו עסק." אמרתי, וסוף סוף, אחרי כל-כך הרבה זמן, נישקתי אותו נשיקה שהייתה מלוחה מהדמעות שלנו ובכל זאת הנשיקה הכי מתוקה שקיבלתי מימי.
לא הייתי כל-כך מרוכז אחר-כך, אבל אני מניח שבשלב הזה שאר חברי ועדת הקבלה הסתלקו להם, וקרוב לוודאי שהם אלו שביקשו מאימא שלי לא להתקשר עד הבוקר. אין לי הסבר אחר לכך שהיא הצליחה להתאפק ולא צלצלה אלינו עד ליום המחרת.**אפילוג**
את יום הולדתו של סיני חגגנו בחוף החבוי שלנו. לא רחוק משם ניצבו בזמנו הקראוונים של סמינר ההפוכים. למרבה השמחה הם נעלמו כלא היו אחרי הבריחה הגדולה. אין לי מושג לאן וגם לא אכפת לי, העיקר שנפטרנו מהם.
חוץ מכל החברים שלנו היו שם גם כל פליטי הסמינר, וכולנו חגגנו בגדול, מנצלים את החמסין הרציני הראשון של עונת המעבר לרחצה בים ולשיזוף.
אחרי שהיטבנו את ליבנו באוכל ובמשקה, קצת לפני שכדור השמש האדום היפיפה נעלם לגמרי בים, נעמדנו במעגל סביב רפי וגבריאל הלבושים לבן והבטנו באיזי - שלבש גלבייה ורודה רקומה לתפארת בכל צבעי הקשת - משיא אותם זה לזה ברוב הדר ורושם.
אחרי הנאום הקצר והמרגש, אך גם משעשע, של שר הטקס איזי, החליפו השניים טבעות, נישקו זה את זה, והחגיגה החלה בכל עוז. רקדנו ריקודים סוערים עד אור הבוקר והיין נשפך כמים, היה מקסים ונהדר, והזריחה מעל גבעות החול הצהובות הייתה יפה אפילו יותר מהשקיעה.
כשנפרדנו זה מזה בבוקר שלמחרת הזמנתי את כולם לחגוג ביום העצמאות, באותו מקום את יום הולדתי, ופה אחד הוחלט לקרוא לחוף "חוף ההפוכים" ולחגוג בו כל שנה ימי הולדת ומסיבות חתונה של הקהילה.
"אז אולי בכל זאת תתחתן איתי?" שאל סיני כשהשתרכנו לאט לאט הביתה (הפקקים, אתם יודעים איך זה).
"לא." אמרתי בחומרה, "אבל אתה מוזמן להמשיך לבקש, ואני אמשיך לפצות אותך על התשובה השלילית שלי."
"עשינו עסק." אמר סיני, הניח את ראשו על מסעד הכיסא, אמר שרק כשאני נוהג הוא יכול להירדם בלב שקט, ואכן נרדם וישן שנת ישרים כל הדרך הביתה.
