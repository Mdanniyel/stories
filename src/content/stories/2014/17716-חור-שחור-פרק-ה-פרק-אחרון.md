---
id: 17716
title: "חור שחור - פרק ה' (פרק אחרון)"
author: "אוהב חורף"
author_id: 1397
date: "2014-03-06"
category: "אהבת גברים"
tags: ['אהבה וזוגיות']
prev_chapter_id: 17715
next_chapter_id: None
original_url: "http://gogay.co.il/story.php?id=17716"
---

# חור שחור - פרק ה' (פרק אחרון)

הזמן לא עצר מלכת בשלושת השבועות הקרובים. לא שיעמם לי לרגע. עזרתי לנועם ככל שמצבי אפשר לי, בעיקר באריזת מוצרים ובמיון, בבקרה על תהליכים. שמתי לב שהוא בוחן אותי מהצד, חיוך קטן על פניו. וכשהוא מבחין שאני תופש אותו על חם, החיוך מתרחב והוא צוחק את צחוקו המתגלגל. מדי פעם הוא מתקרב אלי מאחורי, ופתאום כורך זרועותיו סביבי, שותל נשיקה על עורפי או מצמיד את לחיו ללחיי. אין לי כמעט ניסיון במערכות יחסים. מעולם לא הרגשתי שאני מעוניין במשהו יותר מאשר סטוץ חסר רגש. ופתאום.. נועם עוטף אותי בכל כך הרבה תשומת לב. לא חונק. נעים, מחזק, מעודד, אני מרגיש שזה לוקח אותי למקום נינוח, נותן לי להרגיש רצוי וגם... כן, וגם... אהוב. כלומר, הוא לא אומר לי שהוא אוהב אותי, אבל כל מבט, כל מגע כל... כל כולו אהבה. וזה מוזר, אבל נהדר כל כך. אני לא מורגל בזה ואני משתדל לא להיות מגושם, כהרגלי, ומנסה בדרכי להשיב לו אהבה.
התקשרו מהעבודה וביקשו שאעדכן מה קורה. מסתבר שעד היום צברתי את כל ימי המחלה. לא השתמשתי אפילו באחד. אני לא דואג מבחינה כלכלית. ביטוח התאונות הזרים לי כסף. אני צריך לדבר על זה גם עם נועם. אין סיבה שהוא יארח אותי ולא יניח לי להשתתף בהוצאות.
הבוקר נועם מסיע אותי לביקורת בבית החולים, אם הכל בסדר אולי יורידו לי את הגבס ואולי אוכל לחזור הביתה. הביתה? אני באמת רוצה לחזור הביתה? האם מה שקורה בינינו יחזיק מעמד במרחק הזה?
נועם סיים חליבת בוקר מוקדם מהרגיל ויצא מהמקלחת נקי וריחני, אבל משהו בהתנהגותו נראה לי מאד מוזר. הוא לא שרק ולא שר במקלחת כהרגלו, וגם החיוך הנצחי על פניו, הבזיק לרגע קל בלבד.
"נועם, קרה משהו?"
נועם הניד ראשו בשלילה.
"נועם, החליבה עברה בסדר?"
הוא הניד ראשו לאישור. שתק ועדיין לא אמר דבר. זה לא אופייני.
הסעתי את כסא הגלגלים לעברו. הוא נראה מהורהר, מבטו הופנה לגינה. התקרבתי אליו ולקחתי את ידו והצמדתי אותה ללחיי.
"נועם, מה קורה?"
"אל תלך."
"לאן, לבית החולים?"
הוא הניד ראשו בשלילה, עדיין לא מביט בי.
"נועם, מה קורה, מדוע אתה..."
"ירון, אל תלך. תישאר איתי. אני..."
משכתי את זרועו וסובבתי אותו. עיניו מלאות בדמעות.
"נועם..."
משכתי אותו אלי. הוא התכופף, פניו סמוכות לפני. ליטפתי את פניו, מנגב דמעותיו.
"אני כל כך אוהב אותך ירון. אל תלך. בבקשה תישאר איתי. לתמיד." הוא לחש.
עטפתי את צווארו בכפי ומשכתי אותו אלי לנשיקה, טעמה מתוק-מלוח.
פעמים מאד מעטות בחיי אמרו לי שאוהבים אותי, ורק הורי. ידעתי שהם אוהבים אותי, אבל הם כמעט ולא אמרו לי את זה. עם אחרים מעולם לא הנחתי לעצמי להגיע ליחסים שמתקרבים אפילו למשהו שמישהו יטרח לומר משהו שכזה.
"נועם... אני אוהב אותך כמו שלא אהבתי אף פעם בחיי. אתה... אתה האהבה הראשונה, האהבה האמיתית שלי... אבל..."
"בלי אבל... תישאר... לא כל יום מגלים את מה שגילינו, ו... תראה... אני... כל כך בטוח במה שאני מרגיש. כאילו שהגורל הפגיש בינינו. בבקשה ירון. בלי אבל..."
הוא חיבק אותי חזק, ממטיר ים של נשיקות על פני, מצחי, אפי, עיניי... ריחו המיוחד שהתמכרתי אליו כל כך עוטף אותי ומשכר את חושי.
"אם לא יהיה לך טוב, נעזוב הכל ונעבור העירה. אבל תראה, אפילו עם יד ורגל מגובסות אתה פורח כאן ו... ראיתי איך אתה מגלה עניין בעבודה, ואיך העבודה שלך לא ממש מעניינת אותך. אפילו במצב שלך אתה מעורב, משפר דברים, מייעל... לרגע לא משעמם לי איתך ואני מרגיש שאנחנו צמד טוב. אף פעם לא היה לי טוב כמו שטוב לי איתך. ירון, אני יודע שאנחנו מכירים מעט זמן. אבל... זה כבר נראה כאילו שגדלנו ביחד. וכשאנחנו עושים אהבה, זה לא מין סתמי... זה כל כך מלא ברגש, כל כך... מושלם. אתה מבטיח לחשוב על זה?"
משכתי אותו אלי שוב, קרבתי את פניו לפני ואמרתי, "אם אני אחשוב על זה עכשיו לא נגיע לסורוקה אלא למיטה. אבל נועם, בוא נתחיל צעד צעד..." סוף-סוף הוא הצטחק... "אין בעיה... אבל במצב שלך כל צעד זה..." ואז הרצין שוב והנהן. נשקתי לו, משקיע את כל כולי בנשיקה. "ועכשיו תורי, נועם, אני מאוהב בך מקצה הגבס ועד קצה הראש. אף פעם לא אהבתי ככה. ברור לי שמה שקורה בינינו הוא מיוחד ו... ועכשיו בוא ניסע כבר, אולי אצליח להפטר סוף-סוף מהגבס המעצבן הזה."
הוא נישק אותי שוב ושוב, מצב רוחו הטוב שב אליו והוא התמלא עליזות. "המממ... אולי בעצם לא כדאי לנסוע לסורוקה. ככה אני בטוח שתישאר..."
