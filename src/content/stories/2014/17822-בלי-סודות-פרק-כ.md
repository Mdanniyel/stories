---
id: 17822
title: "בלי סודות - פרק כ'"
author: "הנדל"
author_id: 1549
date: "2014-04-28"
category: "אהבת גברים"
tags: ['איידס']
prev_chapter_id: 17821
next_chapter_id: 17823
original_url: "http://gogay.co.il/story.php?id=17822"
---

# בלי סודות - פרק כ'

יש אנשים שכשקורה להם מקרה לא נעים בסדר גודל של קטסטרופה - כמו למשל כשהחבר שלהם זורק אותם ועוד מכנה את זה שחרור - מיד מתקשרים לכל העולם ואשתו ומספרים הכול בפרטי פרטים, בוכים ומקללים, ומתנחמים בשמיעות הדעה האמיתית של החברים שלהם על בן זוגם, דעה שתמיד שמרו אותה לעצמם כי לא היה להם נעים, אבל הגיע הזמן שתדע שתמיד חשבנו שמגיע לך יותר.
גיליתי שאני לא אחד מאותם אנשים. אני מאלה שמעדיפים לא לדבר על זה, אפילו לא לחשוב, בתקווה שאם ידחיקו ויתעלמו אולי זה יחלוף מעצמו, ואולי החבר יימלך בדעתו ויחזור ואולי...
אולי אבא של החבר לשעבר יתקשר אליך ויבקש שתארוז את כל החפצים שלו שנשארו אצלך כי הבן שלו שעד לפני כמה ימים היה בן זוגך האהוב, החבר שלך שהחזיק את לבך בידיו רוצה בחזרה את הסוודרים שלו, ואת נעלי ההתעמלות שלו, וחוץ מזה הוא רוצה גם את טיטה.
"בשום פנים ואופן לא! שייקח את הדברים שלו, אבל טיטה שייכת לי!"
"אני מאוד מבקש ממך עמית," הפציר דני, "זו רק חתולה אחת, מה אכפת לך?"
"כי זו לא רק חתולה אחת, זו החתולה שלי! יש לו שם המון חתולים, בשביל מה הוא צריך גם אותה?"
"לא יודע. גם אני לא מבין. שאלתי והוא אמר שהוא רוצה אותה ודי."
"הוא קיבל ממני מספיק!" התפרצתי פתאום בכעס שנשפך דווקא על ראשו של דני שלא היה אשם בכלום, "נתתי לו כל מה שהיה לי, הייתי מוכן לחתוך חתיכות מעצמי למענו, אבל זה נגמר, את החתולה הוא לא יקבל ודי!"
"טוב, אני אבוא אליך בערב ונדבר, בסדר?"
"תבוא מתי שתרצה, אבל את טיטה אני לא נותן." טרקתי את הטלפון.
"אז עכשיו גם אתה לבד?" שאלה מישה שהייתה עדה בעל כורחה להתפרצות שלי. "אולי זה המזג אוויר או משהו?" הוסיפה בניסיון מגושם להתבדח.
"למה את מתכוונת גם אני?" הבטתי בה מופתע. מישה נראתה רע - עיניים אדומות, עפעפיים נפוחים, לחיים חלולות, אפילו השערות הקצוצות שלה שתמיד ניצבו זקופות צפופות ומבריקות, משוות לראשה מראה של מברשת משובחת, נראו שפופות ודהויות. שאלתי את עצמי אם היא לא נדבקה מהשפעת של סשה ששכבה חולה כבר שלושה ימים.
"סשה לא באמת חולה." אמרה מישה חרש, "היא עזבה אותי, הלכה לגור עם גבר." לחשה, ואז התיישבה ליד הקופה, הניחה את ראשה העגלגל על זרועותיה ובכתה בלי קול.
ליטפתי בעדינות את כתפיה שרעדו בבכי אילם ושתקתי, כי מה אפשר להגיד במקרה כזה?
חזרתי הביתה מהעבודה עם שני קרטונים גדולים שגררתי בעזרת מישה מהסופר וזרקתי לתוכם את כל הבגדים, נעלים, דיסקים, ספרים, חוברות, קופסאות עפרונות שרטוט, ציורים לא גמורים ושאר חפצים שהספיק מנדי לפזר בכל רחבי הדירה.
מישה הבטיחה לעזור לי, אבל ברגע שנכנסנו היא התיישבה במטבח, בהתה בקיר שהיה מצופה אריחים מכוערים להחריד והתעלמה ממני.
בניסיון לנחם אותה הנחתי על ברכיה את טיטה והיא ליטפה אותה בתנועות אוטומטיות בלי להביט בה. לטיטה לא היה אכפת, היא התרפקה עליה בשביעות רצון, מחדדת את ציפורניה על הג'ינס שלה. כנראה שאלו היו ג'ינס עבים במיוחד, או שמישה לא הייתה רגישה לכאב, אבל היא התעלמה מהציפורנים השלופות של טיטה והמשיכה לשבת, בוהה בקיר באדישות מפליאה.
דני דפק בדלת בשעה היעודה ונכנס, מלווה בשני חברים שלו. הם הורידו בשתיקה את הארגזים שהכנתי למכונית ואז חזרו והודיעו שהם רוצים לקחת את החתולה.
"אני לא מוכן לתת אותה דני, ולהגיע עם שני בריונים כדי לחטוף ממני את החתולה שלי זה מעשה ממש נבזי. לא ציפיתי ממך להתנהגות כזו."
"החברים שלי לא בריונים." נעלב דני, "עדיף שתפסיק להתווכח ופשוט תחזיר את החתולה ודי."
"לא רוצה, היא שלי בדיוק כמו שהיא שלו, ואני לא מוכן לוותר עליה." נעמדתי מולו וקפצתי את אגרופי, מוכן ומזומן להילחם בשלושתם אם יהיה בכך צורך.
"באמת עמית, תפסיק להיות ילד." ניסה דני לקחת את החתולה מברכיה של מישה שקמה על רגליה ופסעה לעברו, החתולה בזרועותיה.
דני נרתע, מבוהל פתאום, והביט בה בחשש. "אולי פשוט תתני לנו את החתולה בלי לעשות עניין?" הציע בהיסוס.
מישה התעלמה ממנו. "הוא אמר לכם ללכת מכאן לא?" סקרה את דני וחבר מרעיו במבט מבשר רעות.
"את לא מבינה גברת," ניסה אחד מהם להתווכח, "זו לא החתולה שלו."
"אני מבינה הכול." אמרה מישה בקרירות אדישה שנשמעה משום מה מאיימת מאוד, ובעודה מחזיקה את טיטה ביד אחת פתחה את דלת הכניסה בידה השנייה. "ועכשיו לכו מפה קיבינימאט." נעצה מבט מרושע בפניו של דני שהחוויר קצת ויצא מיד, חבריו משתרכים אחריו.
"תודה מישה." אמרתי אחרי ששמעתי את קול המנוע של מכוניתם נמוג במורד הרחוב, "באמת תודה רבה. עזרת לי המון. אני יכול לעשות משהו בשבילך?"
היא החזירה אלי מבט חסר הבעה, התיישבה ושבה ללטף את טיטה. "כן, תן לי להישאר לישון קצת אצלך. אין אצלך וודקה או משהו כזה?"
"לא, אבל אני יכול ללכת לקנות." הצעתי.
"לא." פקדה מישה, "אני לא רוצה לשתות. אני רק רוצה לשבת פה ולהסתכל על הקיר המכוער הזה. הדוגמא הזו מרגיעה אותי."
הקיר שהיא הביטה בו היה מצופה אריחים צבעוניים בצבעי זהב וורוד, משהו סר טעם להפליא שרק אימא של שרית יכלה לחבב. אין לי מושג איך הזוועה הזו הצליחה להרגיע את צערה של מישה, אבל למדתי כבר שהעולם סביבי רצוף תעלומות שלעולם לא אדע את פשרן ולכן שתקתי והלכתי להתקלח.
אחר כך הצלחתי לשכנע את מישה לאכול משהו, וגם אני אכלתי קצת, ואז התנצלתי שאני צריך ללכת לקבוצת תמיכה והזמנתי אותה להישאר אצלי כמה שתרצה.אחרי שכולם התיישבו סביב השולחן ביקשתי את רשות הדיבור וכשקיבלתי אותה הודעתי להם שמנדי לא יחזור יותר לקבוצה, ואם למישהו יש מועמד שרוצה להצטרף לחבורת נשאי השולחן העגול הוא מוזמן להביא אותו.
למשך כמה שניות השתררה שתיקה המומה ואחר כך כולם התפרצו בשאלות חסרות טקט ומיותרות, כמו שידעתי שהם יעשו.
"די עם זה!" הרעים דימה, "תעזבו את הילד. הוא אמר מה שהיה לו להגיד ומספיק עם זה."
"אבל..." מחה רוזי, "אני רוצה לדעת מה קרה."
"לא קרה כלום. הוא החליט לשחרר אותי ולהישאר לתמיד ב'מול גולן' וזהו, אני לא רוצה לדבר על זה יותר." פסקתי.
הם הרגישו מרומים, אבל עברו לנושא אחר, ורק בפגישה הבאה, שבוע אחר כך, אחרי שכבר הספקתי לספר גם לשלומי ולשירה שמנדי עזב, והתרגלתי לנוכחותה החרישית של מישה בדירה שלי הרגשתי חופשי מספיק לספר להם על טיטה.
"אני חושב שהיית צריך לתת לו אותה." הפתיע אותי דימה, והשאר הסכימו איתו.
"אבל... אבל... למה?"
"כי אתה סתם מתעקש כדי לנקום בו. בגלל העבודה שלך טיטה כלואה לבד בבית כל היום. אצל מנדי יהיה לה יותר טוב."
"אתה לטובתו או לטובתי?"
"אני לטובת שניכם. אתה פגוע עכשיו מאוד עמית ומרגיש שהוא זרק אותך אחרי שעשית הכול בשבילו, אבל מה שהוא צריך זה לא חבר שיתנהג איתו כאילו הוא ילד קטן שצריך לעשות דברים בשבילו, הוא צריך להתבגר ואתך הוא מרגיש שהוא תמיד יישאר ילד קטן."
"דיברת איתו?" נעצתי בדימה מבט מאשים.
"כן, הוא התקשר אלי ושוחחנו קצת. הוא נורא מצטער שהוא פגע בך, מאוד מאוד מצטער. הוא לא תיאר לעצמו שתיפגע כל כך, הוא תמיד הרגיש שהוא נטל עליך וחשב שתשמח להשתחרר ממנו."
"ככה הוא הרגיש? שהוא מכביד עלי? למה הוא לא אמר לי כלום?" עצמתי את עיני בכוח כי הרגשתי שהן שוב מתחילות לטפטף.
"כי בהתחלה, כשרק הכרתם היה לו נוח לחיות ככה, אבל עכשיו הוא מרגיש אחרת. הוא מאוד מעריך אותך ואוהב אותך ואסיר תודה לך, הדבר האחרון שהוא רוצה זה לפגוע בך, אבל הוא מרגיש שבשלב הזה של החיים שלו הוא חייב להיות בלעדיך."
"אבל אני אוהב אותו כל כך, בחיים לא אהבתי מישהו כמו שאהבתי אותו." בכיתי, "אני לא מבין למה הוא לא יכול לחזור אלי ולתת לי לדאוג לו."
"עמית, תבין, הוא כבר לא הבחור שהכרת פעם. הוא השתנה. בעיניך הוא ילד מבולבל שצריך לתמוך בו, אבל ב'מול גולן' רואים בו אדם חזק ובוגר שאנשים יכולים להיתמך בו וזה מה שהוא צריך כיום, ואת זה הוא לא יכול לקבל ממך. אתה מבין את זה עמית?" שב דימה להסביר בסבלנות.
"כן." לחשתי.
"ותחזיר לו את טיטה?"
"כן, אני אחזיר." הבטחתי, ועוד באותו לילה התקשרתי לדני ושאלתי מתי אני יכול להביא לו את טיטה.
"אני אעבור אצלך מחר בצהרים ואקח אותה, ומשם אמשיך ל'מול גולן' לבקר את נוני. אתה רוצה לבוא איתי?"
"לא. אני מעדיף שלא דני, זה עדיין מאוד כואב לי. אולי בעתיד אני... לא יודע... אולי אחר כך."
"בסדר עמית, ואני מצטער מאוד שנפרדתם, גם אני הייתי מעדיף שהוא יחזור לכאן ויגור אצלך, אבל הוא מרגיש שמה שהוא צריך כיום זה לחיות במקום חדש, רחוק מאיתנו. אין לנו ברירה אלא לקבל את זה."
"אני יודע." אמרתי, "אתה צודק, עכשיו אני מבין, התנהגתי כמו אידיוט. סליחה."
"אז תבוא לחתונה שלי? נוני מקבל חופשה להגיע לחתונה ואני יודע שהוא מאוד ישמח לראות אותך."
"לא, מצטער. זה עדיין מוקדם מידי. תן לי עוד קצת זמן."
"כמה זמן? מתי לדעתך תוכלו להיות שוב חברים?"
"לא יודע בדיוק, קשה להגיד, בוא נחכה עד לחתונת הזהב שלך ואז נראה."
