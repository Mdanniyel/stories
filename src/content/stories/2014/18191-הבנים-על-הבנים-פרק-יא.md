---
id: 18191
title: "הבנים על הבנים - פרק יא"
author: "אודיגו"
author_id: 1734
date: "2014-07-24"
category: "אהבת גברים"
tags: ['אהבה ויחסים']
prev_chapter_id: 17964
next_chapter_id: 18192
original_url: "http://gogay.co.il/story.php?id=18191"
---

# הבנים על הבנים - פרק יא

כל זמן שסבתא חיה הייתי ילד טוב וממושמע, אחרי שהיא מתה, משאירה אותי בודד בעולם, גיליתי פתאום שאני כבר לא ילד, שאני בעצם גבר, ושאני הומו.
סבתא מתה אחרי שמלאו לי עשרים, בדיוק השתחררתי מהצבא ומדהים ככל שזה ישמע לא ידעתי עד אז שאני מעדיף גברים. כמובן שהבנתי שאני כבר בוגר, אבל המשכתי להרגיש צעיר מאוד, והדחקתי כל מחשבה על העתיד.
תמיד היה לי עוד די זמן לדאוג לזה, ופתאום גם סבתא מתה, הזמן נגמר וכל מה שנשאר לי היו שלושה קברים, דירה קטנה ומתפוררת עם המון רהיטים ישנים ומגרות נעולות והידיעה המפחידה הזו שנחתה עלי מאי שם שהחיים שלי לא עומדים להתנהל כמו שציפיתי, שאני לא אתחתן עם אישה ושאולי אף פעם לא יהיו לי ילדים ובית עם דשא וגדר ופרדס עצי הדר קטן מאחורי הבית.
ישבתי שבעה על סבתא כמו שישבנו יחד על אימא שלי שמתה כשהייתי בן עשר, ועל סבא שנפטר מיד אחרי הבר מצווה שלי, וגיליתי שבלי סבתא שתקרא יחד איתי תהילים ותסתכל עלי מניח תפילין הדת הפסיקה לנחם אותי. איבדתי את האמונה יחד עם המשפחה שלי והתחלתי לחלום חלומות מטרידים על גברים ערומים שנגעו בי במקומות מביכים וגרמו לי להתעורר באמצע הלילה מזיע ורועד.
אחרי שהנחתי מצבה על הקבר של סבתא התחלתי ללמוד הנדסת מחשבים במכללה כמו שסבתא תכננה עבורי וניסיתי להמשיך לחיות בצורה שתגרום לה להיות גאה בי, אבל בלעדיה כל מה שעשיתי נעשה חסר משמעות.
כל זמן שהיא חיה הצלחתי להאמין שסבא ואימא משגיחים עלי משמים ושחשוב שאלך בדרך הנכונה ואתקדם בחיים. כשהייתי ילד האמנתי לכל מה שהם לימדו אותי, שצריך להיות הגון וישר, להגיד תמיד את האמת, להיות חרוץ ונאמן, לעבוד קשה, לכבד את המבוגרים ולהיות תמיד מנומס, אחרי שהם מתו והשאירו אותי לבד כל מה שהם לימדו אותי נעשה פתאום פחות חשוב.
כלפי חוץ נשארתי אותו אדם, אבל כבר לא חשתי סיפוק מכך שאני ילד טוב,
מה זה עזר לי להיות טוב? כול מי שאהב אותי אי פעם מת, הייתי בודד כל כך והחלומות המטרידים האלו... הם החלו להציק לי גם כשהייתי ער.
פתאום ראיתי כל כך הרבה גברים סביבי... כלומר, תמיד לפחות חצי מהאנשים שפגשתי היו גברים, אבל אף פעם לא שמתי לב אליהם יותר מאשר לנשים ולפתע לא יכולתי להפסיק להביט בהם. הם היו יפים ומגרים כל כך... בקושי התאפקתי לא לגעת בהם.
הנסיעות באוטובוס למכללה היו הכי גרועות. האוטובוסים שנסעו בבקרים למכללה המו גברים צעירים, יפים, שריריים, חייכנים. הם ישבו לצידי, נגעו בי כבדרך אגב, חייכו אלי, התחככו בי כשעמדתי בתור או קמתי לפנות מקום לגברת קשישה... הם היו בכל מקום ולא יכולתי להפסיק להזות איך אני נוגע בהם, מנשק, מחבק, מלטף ולפעמים עושה דברים גרועים יותר, דברים שלא הבנתי איך הם עולים במוחי ומה לעשות כדי לגרש אותם משם.
ואז, יום אחד, כשישבתי בקפיטריה ואכלתי ארוחת צהרים (אם סבתא הייתה בחיים היא בטח הייתה מכינה לי כריכים, אבל מאחר והיא לא הייתה יותר ואף פעם לא היה לי די זמן בבוקר להכין לעצמי אוכל נהגתי לאכול בקפיטריה) נכנסו לשם שני בחורים שראיתי מידי פעם מסתובבים בין הכיתות. אחד מהם היה יפה מאוד, כל כך יפה עד שלא יכולתי להפסיק להביט בו, והשני, הוא היה מוזר, שערו היה ארוך מידי, היו לו עגילים ובגדים צמודים והדוקים, ותנועות נשיות מעודנות שהביכו אותי. נדמה לי שהוא אפילו היה מאופר מעט. גם השם שלו היה מוזר, החבר היפה שלו קרא לו מילי, שזה בכלל לא שם של גבר, וכשאותו מילי חיבק את מותניו וניסה לנשק את לחיו הוא הדף אותו מעליו, "תעזוב אותי יא הומו." אמר וצחק.
הבנתי שהם הומואים ורק אז קלטתי שגם אני כזה, שאני הומו כמותם והרגשתי שאני מסמיק, שידי רועדות, וכשקמתי ברכי כאילו נהפכו למים וכמעט שנפלתי.
"מה הבעיה פוגי? אתה בסדר?" שאל שלומי, חברי לכיתה שישב לידי ולעס את ארוחת הצהרים שלו.
"לא כל כך, אני... נדמה לי שאני חולה." גמגמתי, אדום ממבוכה מפני ששלומי היה ידיד ותיק ומעולם לא שיקרתי לו. אני שקרן כל כך גרוע כי אף פעם לא הייתה לי סיבה לשקר, אבל ידעתי שהפעם אני חייב, הרי אני לא יכול להגיד לשלומי שמכיר אותי עוד מבית הספר היסודי שאני הומו. הוא בטח היה נתקף גועל נורא ומפסיק להיות חבר שלי.
אני יודע שאני חשתי סלידה ותדהמה, ופחד, ולא הבנתי איך לא תפסתי את זה עוד קודם, איך זה שאני כזה טיפש?
ברגע שחזרתי הביתה הדלקתי את המחשב, נכנסתי לגוגל והתחלתי לנסות לברר מה זה בדיוק הומו, מה זה אומר, מקווה ללא הרף שאני טועה, שיש פירוש אחר לכל מה שקורה איתי ושסתם נבהלתי ובקרוב מאוד אחת מהבנות הנחמדות האלו שהחברה של שלומי מנסה לשדך לי תגרום גם לי להתאהב כמו ששלומי מאוהב בחברה שלו ואני אפסיק לחשוב על גברים, להתרגש מהם, לחלום עליהם ועל הזין שלהם, ואיך הם דוחפים אותו לפי או...
הייתי באמת תמים מאוד באותם ימים. לא היה לי מושג מה אני אגלה במחשב שעד היום היה בשבילי כלי שנועד ללימודים ולמשחק. תוך כמה שעות הבנתי הרבה דברים, דברים שזעזעו אותי והפחידו אותי, וגרמו לי לכבות את המחשב ולשקול התנתקות מהאינטרנט.
כמובן שבסוף לא עשיתי את זה. נכנעתי לפיתוי ושבתי להדליק אותו ולגלוש באתרים של הומואים, לבחון תמונות מגרות ומזעזעות, לקרוא סיפורים, שירים, כתבות, מאמרים, ידיעות ודעות, וכבר למחרת עברתי לאתרי הכרויות... די מהר מצאתי את עצמי נרשם לכמה מהם, ואחר כך גם מנסה לשוחח שם עם אנשים, ואפילו נפגשתי עם כמה פגישות שהחרידו אותי.
הפגישה האחרונה גרמה לי למחוק את הכרטיסים שלי מכל אתרי ההיכרויות, היא הייתה איומה, האיש שפגש אותי היה מבוגר הרבה יותר מהתמונה שלו, אבל לא זה מה שהפריע לי, מה שהציק לי הייתה העובדה שהוא ניסה לגעת בי כל הזמן למרות שישבנו על ספסל בגן ציבורי, וכשהלכתי לשירותים – יותר בניסיון לנוח ממנו מאשר בגלל צורך להשתין – הוא נכנס אחרי וניסה להפשיט אותי בכוח.
בחלומות הליליים שלי זה היה מגרה ונעים, אבל במציאות זה היה מפחיד נורא, מביך ומכאיב.
דחפתי אותו בכוח וברחתי הביתה.
למחרת ישבתי בכיתה מדוכא, מנסה להתגבר על כאב הראש שהציק לי כשהבחור היפה שראיתי בכיתה ולפעמים בקפיטריה נכנס, התיישב לידי ושאל אם אני מרגיש לא טוב ולמה אני לא מחייך אליו כמו תמיד.
הסמקתי מאוד, התנצלתי והסברתי שראשי כואב. "היה לי דייט נוראי אתמול." הוספתי בניסיון להמשיך את השיחה.
"מה קרה? היא הייתה מכוערת או פטפטנית?" הצטחק בן שיחי.
"לא היא אלא הוא." אמרתי והסמקתי עוד יותר.
הבחור סקר אותי במבט בוחן, "אז גם אתה בקטע?" אמר בשביעות רצון, "באמת שאלתי את עצמי, אגב, שמי נועם." הושיט לי את ידו.
"אני משה פוגלמן, אבל כולם קוראים לי פוגי." לחצתי את כף ידו ומיד הרגשתי טוב יותר.
נועם נשאר לשבת לצידי כל השיעור, סיפר לי שאין לו חבר, שהבחור ארוך השיער שראיתי איתו בקפיטריה הוא רק שותפו לדירה, ושהוא נמצא כרגע בפסק זמן מחיפוש אחרי בן זוג, ומה דעתי לבוא אליו ללמוד למבחן?
שמחתי מאוד להצעה. מאז ששלומי התארס לחברה שלו הוא הקדיש לה את רוב זמנו ואני הרגשתי בודד. אני לא בחור ידידותי כל כך, קשה לי לקשור קשרים ואין לי כמעט חברים, ומאז שהבנתי שאני הומו נרתעתי מפגישות עם מעט הידידים שעדיין שמרו איתי על קשר מחשש שסודי יתגלה והם יכעסו עלי.
הגעתי לדירתו של נועם ללמוד למבחן כבר למחרת היום, ועד אז הספקתי לספר לו קצת על עצמי – שאני יתום, שאני גר בדירה שהורישו לי סבא וסבתא, שגדלתי בלי אבא, ושאף פעם לא היה לי בן זוג.
מילי, ששמו האמיתי היה מנשה, קיבל אותי בצורה יפה מאוד, הציע כיבוד והבטיח לשמור על שקט מוחלט כדי לא להפריע ללימודינו ומיד התחיל לדבר בקולי קולות בטלפון ולחפש תוך כדי מוזיקה שתהיה לטעמו.
"אוף אתך מילי! שתוק כבר!" צעק נועם.
"רק רגע, אני חייב לספר לרוני על המסיבה שהייתה אתמול." צעק מילי בחזרה.
"אבל אתה מפריע." התרגז נועם וקם, "בוא פוגי, נלך לשבת אצל לייבו. הוא בטח שומר על הקטנה של סיגי. לייבו ואשר לא יפריעו לנו כמו האוחצ'ה המופרעת הזו."
בדרך ללייבו שגר בדירה ממול הסביר לי נועם שאשר ולייבו הם השכנים שלו, והם אמנם כבר די קשישים, אבל נחמדים, בעיקר לייבו שהוא האקס המיתולוגי שלו. הקטנה של סיגי היא תינוקת בת כמה חודשים ולייבו עוזר לשמור עליה כי סיגי היא אימא חד הורית.
הדירה של לייבו ואשר באמת הייתה שקטה מאוד. הקטנה של סיגי ישנה בנחת בזרועותיו של גבר כבן ארבעים שנמנם על כורסא גדולה, מרופדת בסגול. על ספה תואמת שניצבה ממול ישן גבר מבוגר יותר, די מלא, לבוש רק בגופייה שחשפה חזה רחב ושעיר ובטן עגלגלת.
ניחשתי שזה אשר וכדי לא להעיר אותו לא אמרתי שלום, רק הנדתי בראשי וחייכתי אל לייבו שפקח את עיניו ברגע שנכנסנו, הביט בי במבט נדהם וקם עם התינוקת בידיו.
"יוסל'ה, חזרת!" צעק בשמחה, תקע את התינוקת לידיו של נועם המופתע, ניגש אלי, חיבק אותי חיבוק חזק ונישק אותי ישר על פי.תמיד אני נופל ברווח שבין המציאות לפנטזיה. חלמתי כל כך הרבה פעמים על הנשיקה הראשונה שלי והנה, כשהיא הגיעה, נרתעתי מבוהל והדפתי מעלי את הגבר הזר שנגע בי, נחרד מהמגע הלא צפוי.
הוא הניח לי מיד, התנצל, נבוך, מביך גם אותי, ולרגע שתקנו כולנו, לא יודעים איך להגיב ומה להגיד. "אתה כל כך דומה לאבא שלך... מאוד אהבתי אותו, אני באמת מתנצל, הייתי מנומנם וחשבתי... התבלבלתי..." ניסה לייבו להסביר.
"לאבא שלי? איך אתה מכיר את אבא שלי?"
לייבו הביט בי, המום, "מה, אסתי לא סיפרה לך עליו?"
"מאין אתה יודע שלאימא שלי קראו אסתי?" נדהמתי.
"למה אתה מתכוון קראו? מה שלום אסתי דרך אגב?"
"היא מתה לפני עשר שנים בערך."
"מתה?" נחרד לייבו, "אבל היא הייתה כל כך צעירה, היא בטח עוד לא בת ארבעים."
"לא, כי היא מתה קצת לפני שמלאו לה שלושים." תיקנתי אותו.
היה רושם שלייבו לא הבין מה אמרתי לו. "יוסל'ה יודע שאסתי מתה?" חקר אותי בחשדנות.
"אני לא יודע מי זה היוסל'ה הזה." איבדתי את סבלנותי, "אימא שלי מתה כשהייתי בן עשר והיא אף פעם לא סיפרה לי עליו שום דבר."
לייבו התיישב בכבדות, שפשף את פניו בכפות ידיו כמנסה להתעשת ואחר כך התחיל לדבר לאט כאילו הוא מתאמץ לסדר כראוי את כל העובדות במוחו.
"יוסי כץ שכולם קראו לו יוסל'ה המשוגע היה הבחור הכי מדהים שפגשתי בימי חיי. הוא היה מצחיק ומקורי, הבחור הכי אמיץ, פרוע וכריזמטי שפגשתי. היום אין יותר אנשים כמוהו. הוא היה מבוגר ממני בכמה שנים, פגשתי אותו מיד אחרי שהשתחררתי מהצבא והתאהבתי בו ממבט ראשון. כל מי שהכיר אותו אהב אותו, הוא היה מדהים, כיום אף אחד לא עושה דברים כאלו כמו שהוא עשה אז, לפני שהאיידס נפל עלינו..." הוא נאנח שוקע בזיכרונותיו, "חבל שלא הכרת אותו אשר, היית אוהב אותו מאוד." פנה לאשר שהביט בו מודאג.
"יש לך תמונות שלו שנראה אם פוגי באמת דומה לו?" שאל נועם במעשיות.
לייבו שלף כמה אלבומי תמונות עתיקים והראה לנו תמונות ישנות שלו בהן הוא נראה רזה וצעיר בצורה שלא תיאמן. לצידו עמד בחור אחד שדמה לי כל כך עד שלרגע חשבתי שאני מצולם שם.
בחלק גדול מהתמונות היו גם בחורות, כולן צעירות, יפות, חטובות, ערומות למחצה. אחת מהן הייתה אימא שלי שהייתה לבושה בבגדים קצרים וצבעוניים, חושפניים מידי. בגדים שהיו בטח מרגיזים ומדהימים מאוד את סבתא.
"זו אימא." הצבעתי על תמונתה, "אבל אף פעם לא ראיתי אותה לבושה ככה, סבתא לא הייתה נותנת לה להיכנס הביתה עם מחשוף ומיני כאלו."
"יוסל'ה אהב גם בנות." גילה לנו לייבו, "והן השתגעו אחריו, בעיקר אימא שלך... היא מאוד מאוד אהבה אותו. היא עזבה בשבילו את הבית ואת ההורים והפסיקה להיות דתייה, היא ידעה שהוא אוהב גם גברים והשלימה עם זה רק כדי להיות איתו. אחרי שהוא נעלם שמעתי שהיא חזרה להורים שלה, אבל לא ידעתי שהיא הייתה בהיריון. היא הייתה בחורה כל כך עדינה וחמודה... שנים לא חשבתי עליה, איך היא מתה?"
"תאונה." אמרתי קצרות.
"איזה תאונה?" המשיך לייבו לחקור, "תאונת דרכים?"
"משהו כזה." נעתי בחוסר נוחות על מושבי, לא אהבתי להיזכר באימא.
"תעזוב את הילד." נזף אשר בלייבו, "קודם אתה מתנפל עליו בנשיקות ומביך אותו ואחר כך אתה חוקר אותו, תן לו מנוחה."
לייבו התנצל וניסה להצהיל את האווירה בסיפורים מתקופת נעוריו, מספר על הבילויים שהיו אז – מסיבות חוף מדהימות, מועדונים מעושנים, מוזיקה מקפיצה – וכמה כיף ונעים היה פעם בעולם, כשלא היו טלפונים ניידים, מחשבים, אתרי הכרויות וירטואליים, דיבור פוליטיקלי קורקט, איסור על עישון ואיידס.
"גם אני חייתי אז ואני דווקא לא זוכר שהיה כל כך נפלא לחיות בשנות השמונים, לדעתי אתה פשוט מתגעגע לנעורים שלך." הצטחק אשר והסב את השיחה לעתיד, שואל אותי מה אני לומד, איפה אני גר, ואיך אני מסתדר לבד?
למרות שהוא היה די מבוגר, לא נאה כמו לייבו ולא יפה כמו נועם הוא היה נחמד והיה לי רושם שהוא מצטער בכנות לשמוע שאין לי משפחה ושאני בודד.
"אבל איך אתה מסתדר לבד?" שאל, מודאג.
"אני גר בדירה שסבתא הורישה לי וחי מהכסף שהיא וסבא חסכו, אבל בקרוב הוא ייגמר ואני אצטרך למכור את הדירה." סיפרתי לו.
"אל תמכור." יעץ לי אשר, "עדיף שתשכיר אותה."
"אז איפה אני אגור?"
"אתה יכול לבוא לגור איתי." אמר נועם, "מילי רוצה ללכת לגור עם החבר החדש שלו ואני צריך שותף, מה דעתך?"
"אני אברר כמה אני יכול לקבל עבור הדירה של סבתא." הבטחתי לו, וזה בדיוק מה שעשיתי כבר למחרת.
התברר שאחרי שאשכיר את הדירה שלי ואשלם שכר דירה לנועם יישאר לי סכום צנוע למחייתי, ואם אעשה משמרות כמלצר בבית הקפה שנועם עבד בו לפרנסתו אוכל לחיות די ברווחה.
הצלחתי להשכיר את דירתי מהר למדי, ובסכום נאה, אבל הזוג שחשק בה רצה דירה מרוהטת ולכן השארתי בה את הרהיטים המיושנים של סבא וסבתא ולקחתי רק את בגדי וכמה חפצים אישיים.
יום לפני שעזבתי הגיע אשר עם משאית קטנה וכמה קרטונים כדי לעזור לי לפנות מהדירה את החפצים המיותרים, וככה מצאתי את אלבום התמונות של אימא. עיינתי בו בסקרנות, נהנה לראות תמונות של אימא כאישה צעירה, כמעט נערה, לבושה בבגדים שמרניים, רצינית מאוד, מחזיקה תינוק חמוד – אני – על ברכיה.
"היא נראית כל כך עצובה." אמר אשר שהציץ מעבר לכתפי בתמונות.
"כן, היא תמיד הייתה מאוד רצינית, כמעט לא צחקה, רק עבדה וישנה המון. תמיד אמרו לי להיות ילד טוב ושקט ולא להפריע לאימא לנוח." נזכרתי.
"מזל שסבא וסבתא שלך טיפלו בך."
"כן, אולי... יכול להיות שאם הם היו מטפלים בנו פחות אימא הייתה מתנהגת יותר כמו אימא שלי ולא נותנת לסבתא לעשות הכול. היא אף פעם לא הייתה כמו אימהות אחרות שמתערבות לך בחיים, ומחלקות פקודות וכועסות. היא השאירה לסבתא לעשות הכול, אני לא חושב שעניינתי אותה כל כך."
אשר הניח יד מנחמת על כתפי. "אני בטוח שהיא עשתה כל מה שהיא יכלה בשבילך." אמר בעדינות.
העברתי אצבע זהירה על קעקוע הפגאסוס המקסים שלו שנראה עדין מידי על זרועו הגברית העבה. אשר הסמיק והתנשם ואז התרחק ממני בתנועה חטופה והתחיל להוריד את ארגזי הקרטון המלאים למשאית.
חזרתי למלאכת האריזה, מנסה לא לחשוב על החלומות המטרידים שחלמתי עליו לאחרונה. הייתי אמור לחלום על נועם היפה שנעשה ידידי ועמד להיות שותפי לדירה, ובמקום זה חשבתי דווקא על גבר מבוגר ממני ביותר משלושים שנה שחי באושר עם בן זוגו.
למה אני מתנהג בצורה אידיוטית כזאת? נזפתי בעצמי, לא מבין מה עובר עלי. אז מה אם הוא נחמד אלי ונראה כאילו הוא דואג לי? גם לייבו נחמד, אם כי לפעמים הוא לוטש בי מבטים מטרידים, כנראה בגלל הדמיון המופלא שלי ליוסל'ה, שהוא כנראה אבא שלי, ואפילו מילי, בדרכו הקלילה והמבודחת, התחיל לחבב אותי, אז למה אני לא מפנטז עליו? הוא יפה יותר מאשר המבוגר, השמן והשעיר, ולמה אני מתקשה לדמיין את עצמי במיטה עם נועם שמתאים לי הרבה יותר ועומד לחלוק איתי דירה?
"אני לא מאמין." הופתעתי כשפתחתי מזוודה שמצאתי מתחת למיטה של סבתא, "היא שמרה את כל הבגדים של אימא, הייתי בטוח שהיא זרקה אותם מזמן. מוזר, אבל אני לא זוכר כמעט כלום מהשבעה של אימא, וגם את הלוויה אני לא זוכר כמעט, אולי לא לקחו אותי?"
"בן כמה היית?"
"בן עשר."
"זה כבר גיל שזוכרים דברים."
"כן, אבל אני לא זוכר כמעט כלום, כאילו נמחק לי הזיכרון."
"מותר לשאול איך היא מתה?" שאל אשר והוסיף מיד בחופזה שאם אני לא רוצה אני לא חייב לדבר על זה.
"היא נהרגה בתאונה, נפלה מהרכבת." גיליתי לו.
"איך היא נפלה?" התפלא אשר.
"לא יודע, פשוט נפלה. הדלת נפתחה והיא נפלה ונהרגה, ומה שהכי מוזר זה שאף אחד לא יודע למה היא עלתה בכלל על הרכבת הזו, ואיך היא הצליחה לפתוח את הדלת. השוטרת שבאה לספר לנו שאימא מתה ניסתה לברר אם היא הייתה בדיכאון ושאלה אם יכול להיות שאימא התאבדה, אבל סבא כעס נורא וזרק אותה מהבית... אני לא אוהב לחשוב על זה."
אשר הניח שוב את ידו על כתפי והציע שפשוט נסלק את המזוודה בלי לפתוח אותה, וככה עשינו.
"אני ממש מודה לך אשר, לא הייתי מצליח לארגן את הדירה כל כך מהר בלעדיך." אמרתי לו כשנסענו משם.
"אין בעיות אני שמח לעזור." חייך אשר, "ואני מקווה שתסדר טוב עם נועם ואולי אפילו... יכול להיות שעם הזמן..." הוא חייך לעברי בתקווה שאבין לבד את כוונתו.
הבנתי, אבל לא האמנתי שיקרה משהו ביני לבין נועם. "אני לא חושב שהוא מעוניין בי, הוא מאוד ידידותי ונחמד, אבל זה הכול."
"אולי זה ישתנה בהמשך? נועם עבר תקופה קשה מאוד לאחרונה, אבל הוא מתאושש ומשתפר, אני מקווה שהוא שוב ימצא חבר ונדמה לי שאתה בדיוק הטיפוס שלו."
"הוא ולייבו באמת היו פעם יחד?"
"כן, אבל אז עוד לא הכרתי את לייבו ואני לא יכול לספר לך כלום על מה שקרה ביניהם. תגיד, היה לך כבר חבר פוגי?"
"לא, אף פעם לא, אני... האמת שרק לאחרונה הבנתי שאני מתעניין בגברים ואני עוד לא יודע איך אוכלים את העניין הזה."
הוא גיחך, "אתה עוד תגלה. רק תזכור להיזהר ולהשתמש תמיד בקונדום."
"אני מקווה שתהיה לי סיבה להשתמש בו כי עד היום..." הסמקתי והשתתקתי, נבוך מהכיוון אליו פנתה השיחה.
אשר סקר אותי מזווית העין, לרגע חשבתי שהוא רוצה להגיד משהו, אבל אחר כך התחרט והשתתק.
