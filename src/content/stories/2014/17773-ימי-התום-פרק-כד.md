---
id: 17773
title: "ימי התום - פרק כד'"
author: "אודיגו"
author_id: 1734
date: "2014-04-03"
category: "אהבת גברים"
tags: ['אהבה וזוגיות']
prev_chapter_id: 17772
next_chapter_id: 17774
original_url: "http://gogay.co.il/story.php?id=17773"
---

# ימי התום - פרק כד'

למחרת עשיתי הכל כדי להוכיח לתום שאני לא סמרטוט, הבאתי לו קפה למיטה, והוספתי כמה עוגיות, איחלתי לו בוקר טוב מנומס, ובזמן שהוא שתה הבטחתי שמיד אחרי שאחזור מהעבודה נדבר על הכל.
"אני לא יודע אם אני אהיה בבית, יש לי כל מיני סידורים היום." ענה תום בקרירות, סיים את הקפה והסתגר במקלחת.
היה ברור שטעיתי, משהו שעשיתי לא עבד כמו שצריך והוא עדיין כעס עלי, אבל לא היה לי זמן לברר מה כי הייתי חייב ללכת לעבודה, ולכן פיניתי את המגש שהבאתי לו חזרה למטבח, איחלתי לו יום נעים והלכתי לעבודה.
נירה התקשרה אלי בצהרים, כשהילדים ישנו, סיפרה לי שהיא עשתה היום סקירת מערכות ושהיא מרגישה נהדר, ושאלה אם אנחנו יכולים לדבר.
עלה בדעתי שאולי היא תוכל לתת לי כמה עצות מועילות איך להתנהל עם תום והסכמתי שאגיע אליה מיד אחרי העבודה.
היא נראתה נפלא, פורחת וזוהרת, אפופה שלווה נעימה - תאווה לעיניים.
"יפה לך להיות בהיריון, לאחרונה את פשוט קורנת." החמאתי לה, והיא חייכה בנחת, מקבלת את המחמאה בחן. יחסה אלי היה שונה מאוד מהתנהגותה הלחוצה והרגזנית הרגילה, פעם כשהייתי מחמיא לה מתוך נימוס שהיא נראית טוב היום, היא מיד הייתה שואלת בתוקפנות אם אני מתכוון שהיא נראתה רע אתמול, ואחרי כמה פעמים כאלו הפסקתי להחמיא לה, וכמובן שננזפתי על כך. מה שלא עשיתי או לא עשיתי היא תמיד הייתה נרגנת ולא מרוצה ולא פעם קראה לי אטום וחסר רגישות. לא פלא שסבלתי מהתמוטטות עצבים.
חבל שרחל לא הגיבה כל כך יפה להיריון הרהרתי לעצמי. בהיריון הראשון היא עוד הייתה בסדר פחות או יותר, אבל היא התקשתה להתאושש מהלידה, ובהריונות הבאים היא סבלה מבחילות ומעייפות, והתאוששה בקושי. כל ניסיונותיי לסייע לה נתקלו בלעג מריר ובתגובות קצרות רוח ועצבניות ולמרות הכל היא תמיד כעסה שאין לנו יותר ילדים, לך תבין נשים!
"צלי תקשיב, דיברתי אתמול עם אימא שלך ו..."
"הסברת לה שאת לא בהריון ממני?"
"זהו, זה העניין, לא הספקתי כי היא סיפרה לי ש..."
"לא מעניין אותי מה המכשפה אמרה." נכנסתי בחוסר נימוס לדבריה, "העיקר שהיא תבין שאני לא אבא של התינוק הזה." נגעתי בליטוף קליל בבטנה התפוחה, "ושתחזיר לי את הכסף שסבתא הורישה לי."
"צלי, שתוק רגע, מדובר במיליון וחצי שקל."
"את עובדת עלי, מיליון וחצי? חשבתי ש... מאיפה היה לסבתא כל כך הרבה כסף?"
"היא הורישה לך סכום קטן יותר, אבל אימא שלך השקיעה אותו פה ושם, היה לה מזל ובמשך הזמן הכסף גדל, בחלק היא קנתה דירה, ואת השאר השקיעה במניות. יש לך דירה בצפון תל אביב, ואיזה חצי מליון שקל בבנק, אבל כדי לקבל אותם בלי מאבק בבית משפט תצטרך לשתוק ולא לספר לה את האמת."
"לשקר? למה, אבל זה הכסף שלי?"
"נכון, אבל עד שתוכיח את זה תצטרך לבלות המון זמן בבתי משפט, וחלק מהכסף ילך לעורכי דין, שלא לדבר על הזמן והעצבים שתבזבז. לא פשוט יותר לשתוק ולהעמיד פנים שאנחנו יחד?"
"איך להעמיד פנים? את רוצה שאני אתחיל לגור אתך?" הזדעזעתי.
"רק לכמה שבועות, נעמיד פנים שאנחנו זוג עד שהיא תסדר את העניין הכספי ואחר כך נלך איש לדרכו."
"אבל מה אני אגיד לתום?" התבלבלתי, "ואם כבר מדברים עליו אז תשמעי מה קרה אתמול." שפכתי לפניה את כל סיפור המסיבה והמריבה אחריה.
"הוא אמר לך שאתה סמרטוט ובגלל זה הבאת לו קפה?" נדהמה נירה, וכשהנהנתי, נבוך, היא צחקה ואמרה שאני לא מבין כלום בגברים.
"אז לא הייתי צריך להביא לו קפה? אבל כשרחל הייתה כועסת עלי אז..."
"רחל אישה, טמבלון שכמוך, ותום גבר, וחוץ מזה כל אחד מהם כעס עליך מסיבה אחרת לגמרי."
"יכול להיות שאת צודקת, תשמעי, אני אדבר הערב עם תום ואם הוא לא יתנגד נעשה איזה קומבינה, למרות שהאמת, כל העסק לא נראה לי."
"אני יודעת צלי, אבל אתה יודע איך אימא שלך, לפעמים אין ברירה וצריך לשקר קצת כדי להשיג את שלך."
"נמאס לי לשקר." רטנתי.
"אני יודעת חמוד, אבל תאמין לי, אם אימא שלך תדע את האמת עליך אתה תמות בשיבה טובה לפני שתזכה לגעת בירושה שלך. אתה יודע איזה עקשנית היא, לה לא יהיה אכפת לבזבז כסף וזמן על עורכי דין ומשפטים רק כדי שלא תזכה ליהנות מהכסף."
"כן, אני יודע." שקעתי במחשבות על הירושה המובטחת לי. חשבתי שמדובר בכמה אלפי שקלים, ככל הידוע לי סבתא לא הייתה עשירה במיוחד, ופתאום מיליון וחצי? שנים רבות כל כך הייתי עני מרוד, לחוץ ונרדף בגלל חובות ומחסור כספי, וכל אותו זמן היה לי כסף ורכוש שהלכו ותפחו, זה היה כל כך לא הוגן, אם הייתה לי דירה משלי וכסף הייתי יכול... דמיוני המריא אל על, אם היו לי אמצעיים כספיים הייתי יכול לפתוח גן משלי, או ללכת ללמוד חינוך לגיל הרך, הייתי יכול להפסיק להרגיש תלוי בתום, הייתי יכול לשכור דירה משלי, או לפחות לשלם לו שכר דירה, וגם אם הוא לא היה מסכים לפחות הייתי יודע שיש לי די כסף משלי ואני לא סמוך על שולחנו ותלוי ברצונו הטוב.
אם היה לי כסף משלי הייתי מפסיק להיות סמרטוט, ומרשה לעצמי להיעלב במקום להגיש לו קפה בהכנעה. עם כסף משלי הייתי נעשה דומה יותר לסמי ואז...
חזרתי הביתה עם ראש הומה ממחשבות על כסף, כבוד ואהבה, ומצאתי את תום אורז את בגדי בתוך כמה תיבות קרטון ענקיות.
"מה אתה עושה?" נדהמתי.
הוא האדים מעט, נשם נשימה עמוקה וקפץ את אגרופיו, "תשמע צלי, אנחנו צריכים לדבר."
תקוף בהלה ומבוכה שילבתי את ידי על חזי ונשענתי על הקיר בתנוחת אי אכפתיות אדישה, "אז תדבר." הפטרתי ביובש, מחקה בבלי דעת את התנהגותה המרגיזה של אימא.
תום התרשם מהבעת הביטחון המזויפת שלי, שמט ערמת תחתונים לתוך אחת התיבות והתיישב על המיטה, מביט בי במבט חסר ישע. "תשמע צלי, אני חושב ש... לדעתי נסחפנו מהר מידי ליחסים האלה ו... אני מרגיש ש... סמי מת רק לפני חודשיים ועדיין לא התאוששתי ו..."
"נמאס לך ממני ואתה רוצה לזרוק אותי החוצה." סיכמתי את גמגומיו בקרירות, שואב תעצומות נפש מהידיעה שאני לא נזרק לרחובות, נירה תקבל אותי בזרועות פתוחות ועוד לפני שכל עניין המגורים אתה יהפוך לבלתי נסבל אקבל דירה וכסף... הגירוש נראה הרבה פחות נורא בתנאים הללו.
"לא לזרוק." מחה תום, נבוך, "אבל אה... חשבתי קצת על מה שאמרת אתמול, ויש בזה משהו, אני מאוד מחבב אותך צלי, ואני מקווה שתמיד נישאר ידידים, אבל מיהרתי קצת להיכנס לזוגיות אתך ו... אה..."
"בקיצור, הייתי ריבאונד, ועכשיו אתה מעיף אותי."
תום נאנח. "כמובן שלא, אתה מוזמן להישאר פה עד שתמצא לך סידור אחר."
"כבר מצאתי, תודה רבה לך." שלפתי את הנייד, התקשרתי לנירה ושאלתי אם היא יכולה להגיע בעוד שעה בערך כדי לאסוף אותי ואת החפצים שלי.
"אתה עובר לגור איתי? באמת?" נדהמה נירה, "אתה רציני?"
"רציני לגמרי, ואל תחפשי חנייה, אני אחכה לך למטה עם הדברים שלי, את לא צריכה אפילו לצאת מהאוטו, אני רק אעמיס אותם וניסע."
"אחלה." אמרה נירה בשביעות רצון, "אז להתראות." וסגרה.
התחלתי לארוז את שאר הדברים בזריזות, בעוד תום חוקר אותי כדי לדעת עם מי דיברתי.
"דיברתי עם נירה, נכון לעכשיו אני אגור אצלה. הנה, זו הכתובת שלה, ואחר כך נראה, ועכשיו תעזור לי להוריד למטה הכל, היא מגיעה עוד מעט."
"אבל באמת צלי, שום דבר לא בוער, למה אתה..." פניו של תום בערו ועיניו נצצו כאילו עמד לפרוץ בבכי, "אני מקווה שנוכל להישאר ידידים?"
"לא יודע, לא נראה לי." אמרתי, והתחלתי לגרור את הארגז הראשון לעבר המעלית.
תום פסע בעקבותיי עם הארגז השני, מברבר על ידידות וחברות שיכולה להימשך למרות ש... לא הקשבתי, כאחוז אמוק דחסתי לתוך המעלית את ארבעת התיבות הגדולות ודחפתי אותו בעקבותיהן.
"תוציא אותן מהמעלית וחכה לי למטה, אני מגיע עם המזוודות והמפתחות שלך." הוריתי לו, שילחתי את המעלית למטה וחסר סבלנות ירדתי במדרגות, נושא את המזוודות הכבדות. ראשי זמזם וברכי רעדו, אבל חששתי לעצור לרגע, הייתי חייב לפעול בלי להניח לעצמי רגע לחשוב או שאתמוטט, זה כבר קרה לי פעם והייתי נחוש לא להיות הפעם סמרטוט, ולא לחזור שוב למחלקה הפסיכיאטרית.
אני אלמד מהניסיון המר של העבר, אני אשלוט בגורלי, אקח את עצמי בידיים, לא אניח לאף אחד להתעלל בי ולהשפיל אותי, אני... ברגלים כושלות הגעתי למטה ומצאתי את נירה חונה מול הכניסה, מביטה בתום שעמל לדחוס את חפצי למכוניתה הקטנה.
"הנה אתה." חייכה אלי בפנים מודאגות, "הכל בסדר?"
"בטח, למה לא? את מוכנה לפתוח את הבאגז'?"
אחרי הפעלת לחץ מתון הצלחנו לדחוק הכל פנימה. "טוב, זהו, הלכנו." הכרזתי ופתחתי את דלת המכונית בפני נירה, "אכפת לך שאני אנהג?"
היא הגישה לי את מפתחות מכוניתה, מביטה בעיני במבט חודר, "אתה בסדר צלי?" חזרה ושאלה.
"אני בסדר גמור." אישרתי ונתתי לתום את מפתחות דירתו, "מחר אני אלך לסדר עם הדואר שיפסיקו לשלוח לי לכאן מכתבים ו... אה..." הושטתי לו את כף ידי, "שלום תום ותודה."
הוא אחז בכף ידי וניסה למשוך אותי בלי הצלחה לחיבוק, התנערתי ממנו בגסות, שמטתי את כף ידי מידו, נכנסתי למכונית, התנעתי ונסעתי.
