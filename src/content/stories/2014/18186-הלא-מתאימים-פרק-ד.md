---
id: 18186
title: "הלא מתאימים - פרק ד'"
author: "אפיקורס"
author_id: 1453
date: "2014-08-07"
category: "אהבת גברים"
tags: ['איידס', 'סיפור אהבה']
prev_chapter_id: 18185
next_chapter_id: 18187
original_url: "http://gogay.co.il/story.php?id=18186"
---

# הלא מתאימים - פרק ד'

לפני שנסענו הודעתי למלון שאנחנו צריכים עוד חדר, רצוי בסמוך לחדר הזוגי שהזמנו. הבחורה שענתה לי הבטיחה שהכל יהיה בסדר ובעונה הזו אין שום בעיה עם החדרים.
הייתי סמוך ובטוח שלא יתעוררו בעיות, אבל ברגע שנכנסנו למלון הכל השתבש.
פקיד הקבלה - הומו קטן ופלרטטני שהביט רק בגל, מתעלם בגסות רוח ממני ומניר - אמר לנו בנימת צער מעושה שיש להם לחץ בגלל איזה כנס מקצועי של רופאי שיניים מקנדה ולכן הוא יכול לתת לנו רק חדר אחד.
"אבל אנחנו שלושה!" צעקתי, ודפקתי באגרוף על הדלפק הממורט, "והודעתי לכם על זה שבוע מראש."
"אני מאוד מצטער." חזר ושנה הפקיד בטון משועמם וחייך אל גל חיוך זנותי, "אין לנו עוד חדרים."
"תשמע אתה!" צעקתי והתכוונתי להגיד לאוחצ´ה הקטנה ההיא מה דעתי על חבורת המטומטמים העלובים שמנהלים את המלון המפורעש הזה כשגל, נעים הליכות, עדין ותקיף כאחת, הניח יד מרגיעה על כתפי ונכנס לדברי, מפריע לי להתפוצץ מכעס על ההומואית הקטנה שהתחזתה בחוסר הצלחה כזה לפקיד קבלה.
"אז מה אתה מציע לנו לעשות," הוא רכן, מביט בתג השם שהתנוסס על חזהו המנופח משרירי חדר כושר של פקיד הקבלה, "אוהד?"
"יש לנו סוויטה שתעלה לכם פחות משני חדרים ויש בה די מקום לשני זוגות." עפעף אוהד בחינניות של היפופוטם מיוחם.
"נהדר." קרן אליו גל, "ממש הצלת אותנו, תודה אוהד."
"אז למה לא אמרת לנו את זה מיד?" התפרצתי לשיחת הנימוסין שלהם. התכוונתי להגיד לאוהד עוד מילה או שתיים על אופיו, יכולתו המקצועית, והמקצוע של הנשים במשפחתו, אבל ניר ששתק עד כה בסבלנות משך אותי משם לעבר המעלית, מסנן לי לסתום כבר, ועד שגל הצטרף אלינו, מחייך בחביבות אל הבל בוי הקשיש והחרמן (עשה רושם שכל אנשי הצוות במלון ההוא היו חבורה של סוטים הומואים חרמנים) שהעמיס את חפצינו על עגלה כבר נרגעתי קצת, ואפילו אני הודיתי שהמסג´ים חינם שהוא השיג תמורת עוגמת הנפש שנגרמה לנו מהווים פיצוי נאות.הסוויטה שקיבלנו הייתה נחמדה מאוד - חדר שינה גדול צופה לים, סלון נחמד עם ספה נפתחת נוחה – "תוכל להביא לכאן מישהו אם יתחשק לך." העיר גל לניר שהאדים במבוכה וברח לשירותים.
הייתה שם אמבטיה ענקית, ארונות בגדים מרווחים, טלוויזיה, רדיו ומיני בר גדוש בקבוקים קטנים וחמודים שלפי מחירם היו אמורים להיות גדולים יותר.
הסתדרנו מצוין, אני וגל בחדר השינה וניר בסלון, ומיד אחרי שפרקנו את המזוודות, התקלחנו, לבשנו בגדי ים ורצנו לחוף.
היה מדהים. עם גל לצידנו כבר לא היינו פרחי קיר ביישנים שעומדים בצד ורק מסתכלים איך כולם מבלים בנעימים אלא צורפנו לחבורה גדולה, רועשת ומלאת בטחון עצמי שתפסה חלק נכבד מהחוף ובלתה בנעימים בשחייה, משחק כדור עף ומטקות, ובעיקר סקירת גברים אחרים.
גל הכיר שם המון בחורים שזכרו אותו מהצבא, מתל אביב ומהשנה שבילה בלימודים בירושלים. כל אחד ממכריו הותיקים היה חייב לחבק ולנשק אותו ולספר לו המון דברים, מה שכמובן עורר את קנאתי השוצפת, אבל עם ניר לצידי, מרגיע אותי, מסיח את דעתי, ולפעמים פשוט סותם לי בכוח את הפה, הצלחתי לעבור את הקטע הזה בשלום.
גל היה נהדר כלפי, הציג אותי כחבר שלו בפני כולם, מרח אותי כל הזמן בקרם שיזוף, הקפיד שאחבוש כובע ואשתה המון מים. למיץ סירבתי כי הוא מתוק ואני הקפדתי מאוד על כמות הקלוריות שצרכתי למרות שגל שב ואמר לי שאני צנום ודקיק וחטוב, ומספיק כבר, לא עושים דיאטה בחופשה.
בערב הוזמנו למסיבת חוף שנערכה במסעדת דגים על שפת הים לכבוד יום הולדתו של מכר של גל. בבר היה שפע מהמם של יין ובירה, ואפילו אני שלא אוהב אלכוהול מצאתי את עצמי מתפתה לשתות קוקטיל צבעוני עם מטריה עליזה שטעמו היה כשל מיץ פרות.
ניר שתה בירה צ´כית מרה ובהירה בחברת בחור נחמד שהוא פגש אתמול בים וכנראה נדלק עליו, דבר שהביך אותו מאוד.
גל בילה את רוב זמנו בריקודים, ובין ריקוד אחד לשני שתה יין ובירה, וכדי לגוון אפילו שאף קצת מנרגילה שהכילה איזה סם, אולי חשיש, לא העזתי לשאול. הוא הוריד את חולצתו ורקד רק במכנסים קצרים, נראה כמו אליל זהוב ויפה בין כל הרוקדים.
אחרי שסיימתי את הקוקטיל הרגשתי מספיק משוחרר כדי ללכת לרקוד אתו למרות שתמיד טענתי שאני מסורבל וחסר כל חוש קצב.
רקדנו והשתוללנו יחד, ואחרי עוד קוקטיל, הפעם בצבע שונה ועם מטריה אחרת, גיליתי שחוש קצב הוא דבר שמפריזים בערכו, ואפשר ליהנות יפה מאוד גם בלעדיו. מעולם לא נהניתי כל כך ממסיבה, כל כך נהניתי עד שלא שמתי לב שניר נעלם לאי שם, ורק שעתיים אחר כך, כשפרשנו לנוח כי גל התעקש שהוא הרוס והוא לא עומד יותר בקצב שלי גילינו שניר איננו.
"הוא בטח הלך עם אורי, הבחור הזה שנדבק אליו עוד בבוקר." אמר גל, אבל אני לא נרגעתי, "ניר לא היה מסתלק סתם בלי להגיד כלום." התעקשתי, ופתאום חשתי בחילה מרוב שתייה והראש התחיל לכאוב לי בגלל המוזיקה הרעשנית.
גל נדבק בדאגה שלי ובלי ויכוח הסכים ללכת לחדר במלון לחפש את ניר וכן, שם הוא היה, יושב על הרצפה, דחוק בין הספה לכורסא, חולצתו היפה והחדשה שנקנתה במיוחד לכבוד הנסיעה לאילת קרועה מעט, ודמעות זורמות על לחייו.
לבי זינק לגרוני מרוב חרדה. "ניר." כרעתי על ברכי לפניו ובכוח שלא ידעתי שמצוי בי משכתי אותו אלי, מושיב אותו על הספה, בודק אותו במהירות - הייתי חובש צבאי - מחפש סימן לפציעות ולחבלות פיזית.
הוא היה בריא ושלם, אבל חולצתו הייתה קרועה והוא בכה.
"מה קרה לך חמוד? תספר מה קרה נירי?" התחננתי וחיבקתי אותו.
גל התיישב מצידו השני, הניח יד על כתפיו ושאל מה קרה עם אורי.
ניר טמן את פניו בידיו והתייפח, "הוא ניסה... הוא רצה... הוא..."
"מה? מה הוא עשה לך? אני ארצח אותו!" התפרצתי בזעם, נכון לרוץ החוצה ולעשות שפטים באותו אורי שלמען האמת עשה רושם של בחור די נחמד, קצת מבוגר מאיתנו, אבל בהחלט אדם חביב.
"תרגיע כבר צפי, אני מכיר את אורי המון שנים והוא בחור נחמד מאוד, בטח שלא אנס. כנראה שיש פה איזה אי הבנה. אולי תספר לנו בדיוק מה קרה?" שפך גל מים קרים על חמתי הבוערת.
"הוא הזמין אותי לטייל בחוץ על שפת הים וניסה לגעת בי, ניסה להוריד לי את המכנסיים וגם רצה שאני אגע בזהו שלו ו..."
"בזהו שלו?" השתומם גל בחוסר רגישות שעצבן אותי, "מה, אתה ילד קטן? אורי אוהב בחורים מהטיפוס שלך והוא רצה שתעשו קצת סקס על שפת הים, מה הקטע שלך?"
"אל תהיה דביל כזה!" התנפלתי על גל בזעם, "אתה לא יודע שניר אף פעם לא... לא..."
"שתוק!" צעק עלי ניר בזעם, "זה לא עסקו." וברח למקלחת.
"הוא בתול?" חזר גל לדוש בנושא הרגיש הזה שהיה כקוץ בבשרו של ניר עדין הנפש והרגיש.
"כן, הוא בתול. הוא לא היה צריך רק לצאת מהארון אלא גם להפסיק להיות דתי, ודברים כאלו לוקחים הרבה זמן. לא אצל כל אחד זה הולך בקלות כמו אצלך."
"נו, די צפי, תרגיע. איך יכולתי לדעת? הבחור עוד מעט בן שלושים ומתנהג כמו ילדה בת עשר, תודה שזה קצת יוצא דופן."
"ניר הוא בחור יוצא דופן." אמרתי, "וזו מחמאה, הוא לא הולך למיטה סתם ככה עם כל אחד כמו שאר ההומואים, הוא בחור רגיש והוא בררן ו..."
"הוא בתול בגיל שלושים וזה פסיכי לגמרי, ועד שהוא מצא מישהו שנדלק דווקא על שמנגוץ שעיר כמוהו הוא ברח לו, וזה לא שיש תור של בחורים שמתים לזיין אותו. מה הקטע שלו?"
"ומה הקטע שלך? הבעיה שלך שאתה שטחי כמו כל ההומואים התל אביביים המגעילים האלו!" צעקתי בחמת זעם, פגוע מאוד מדבריו שהיו אמנם האמת לאמיתה, אבל אמת פוגעת מאוד.
"אני שטחי?" נעלב גל, "ומה אתך? אתה יותר טוב? אם באמת הצורה החיצונית לא הייתה חשובה לך אני בטוח שהיית עכשיו עם ניר, לא איתי, ואם באמת הייתי כזה שטחי אתה חושב שהיה מצב שהייתי אתך?"
שתיקה כבדה ומביכה נפלה עלינו אחרי שהאמיתות המכוערות הללו נזרקו לחלל החדר. לא יכולנו להביט אחד בשני, וכל אחד מאתנו הלך לפינה אחרת של החדר, ואז יצא ניר מהמקלחת, רק מגבת כרוכה סביב מותניו, וביקש שנפסיק בבקשה לריב בגללו.
"אנחנו לא רבים בגללך, אנחנו סתם מתווכחים ויכוח טיפשי." ניסיתי להרגיע אותו.
"אז תתחבקו שאני אראה שהתפייסתם." דרש ניר.
גל פרש לעברי את ידיו ואני חשתי אל זרועותיו וחיבקתי אותו בתחושת הקלה.
"יופי." אמר ניר בשביעות רצון, "ותדע לך שאתה צודק גל, באמת התנהגתי כמו ילד קטן וטיפש, אורי היה מאוד נחמד והחמיא לי מאוד, ורצה פשוט ששנינו נהנה יחד, אבל אני... אני פשוט דפוק על כל הראש."
"אל תדבר שטויות, אתה לא דפוק." אמר גל בטוב לב ומשך אותו לחיבוק שלנו ונישק את פדחתו המגולחת, "אתה דובון חמוד ומתוק." אמר לו בחיבה.
"ואתה כוסון מדהים." אמר ניר לתדהמת שלשתינו, כי בדרך כלל ניר לא נהג להתבטא ככה, ומשך מעליו את המגבת, "ואני רוצה שאתם שניכם תלמדו אותי מה עושים כדי שאני אפסיק להתנהג כמו ילדה ביישנית ואהיה סוף סוף גבר."
החלפתי מבט המום עם גל שלא נראה מופתע במיוחד, למעשה היה לי רושם שהוא מסתיר רבע חיוך משועשע בזוית פיו, ולקחנו את ניר למיטה.
למרבה המזל היה עדיין די אלכוהול בדמנו כדי לעזור לנו להתגבר על המבוכה הראשונית ואחרי שהיינו ערומים ועם זקפה העניינים התנהלו בקלות מדהימה. מיד היה ברור שגל הוא בעל ניסיון רב בפעילות מסוג זה, הוא כיוון אותנו והורה לנו מה לעשות בביטחון ובעדינות תקיפה שהרגיעה אותי ואת ניר המתוח, ליטף והחמיא ואפילו התלוצץ קצת, ודאג ששנינו נגיע לסיפוק לפניו.
אחר כך אמר ניר שהוא מאוד מודה לנו ושהוא חייב להיות קצת לבד, ופרש לספה."אני מצטער על מה שאמרתי קודם גל, נורא כעסתי, לא התכוונתי באמת."
"זה בסדר, אתה צודק. אני מנסה להילחם בצורת המחשבה השטחית הזו, אבל קשה ללכת נגד הזרם, אתה יודע איך זה."
"כן, אני יודע."
"לא קנאת כשראית אותי עם ניר? אני יודע שאתה קצת... שיש לך טיפה בעיה עם הנושא הזה."
"לא." שיקרתי, "עשה לי טוב לראות אתכם נהנים." וזה אפילו היה נכון במידה מסוימת, כי לתימהוני הקנאה שחשתי כשראיתי אותם נוגעים זה בזה גירתה אותי מאוד.
"שקרן." צחק גל ונשכב עלי, מחזיק בכוח את פרקי ידי מעל לראשי, "קנאת, נכון?"
"כן." הודיתי, "אבל זה היה נורא מגרה לראות אותך... אתה יודע."
"לא, תגיד."
"זה היה נורא וגם מגרה." סיכמתי והתחלתי להזיל דמעות בעוד הוא חודר לתוכי שוב, הפעם בכוח, זונח את ההתנהגות העדינה והמתחשבת שהפגין כשהיינו עם ניר.
"אני אוהב אותך גל." יבבתי, "אני כל כך אוהב אותך."
"אני יודע." ענה גל חרש, "אני מצטער." הוסיף והתגלגל מעלי, מצטנף בקצה המיטה בגבו אלי, סימן בדוק לכך שהוא לא רוצה שאגע בו כרגע.
"למה אתה מצטער? אתה עוד אוהב אותו?" לא היה צורך לפרט, לשנינו היה ברור שאני מתכוון לברק.
"כן, אני עוד אוהב אותו למרות שהוא העיף אותי."
"העיף אותך? אבל חשבתי שאתה עזבת אותו? במייל ששלחת לי כתבת שאתה עוזב אותו כי אתה לא יכול יותר לסבול אותו."
"זה לא היה מדויק. הוא גירש אותי, אחרת לא הייתי עוזב אותו."
"אבל למה שיקרת לי?" נדהמתי.
"כי התביישתי, הרגשתי כל כך מושפל, לא רציתי שתדע שהוא העיף אותי ושיקרתי, אבל הסיבה האמיתית שבאתי אליך היא שברק העיף אותי מהבית."
"למה? למה הוא עשה לך את זה?"
"לפי מה שהוא אומר זה היה כדי להגן עלי. כל כמה חודשים היינו נבדקים ובבדיקה האחרונה הוא קיבל תשובה חיובית ואני שלילית. למחרת, כשהוא ראה שאני לא מסתלק לבד הוא ארז את כל הדברים שלי וזרק אותי החוצה."
"חיובית... שלילית..." חזרתי לאיטי על דבריו, קצת מבולבל, היה מאוד מאוחר והייתי שתוי קצת ועייף מאוד. לקח לי זמן להבין את כוונתו, אבל בסוף קלטתי למה הוא מתכוון.
"הוא לא רוצה אותך כי הוא נשא?"
"כן. הוא לא רוצה להיות איתי כי אני בריא והוא נשא איידס, ועכשיו לך כבר לישון צפי, אתה עייף ומחר תכננו ללכת למצפה התת ימי. לילה טוב."
