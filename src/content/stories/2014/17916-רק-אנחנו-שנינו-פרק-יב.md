---
id: 17916
title: "רק אנחנו שנינו - פרק יב'"
author: "צופה מהצד"
author_id: 1211
date: "2014-06-02"
category: "אהבת גברים"
tags: ['משפחה וזוגיות']
prev_chapter_id: 17915
next_chapter_id: 17917
original_url: "http://gogay.co.il/story.php?id=17916"
---

# רק אנחנו שנינו - פרק יב'

בבוקר התעוררתי בחדרי הישן והקשבתי בעיניים עצומות לקולות שליוו את כל הבקרים של ילדותי - קולם של מריו וטוליק מתארגנים ליום החדש, שותים קפה, מעדכנים זה את זה לגבי התוכניות שלהם להמשך היום, צוחקים ממשהו שקרה בלילה - כמה התגעגעתי לבקרים הרגועים האלו, גונב עוד כמה דקות של נמנום בעוד הם מכינים לי קקאו וכריך לבית הספר.
כשהייתי קטן טוליק היה בוחר בשבילי את הבגדים שאלבש לבית הספר, שורך את נעלי ואפילו מסרק אותי.
הוא הפסיק לעשות את זה רק אחרי שמריו העיר שאני קצת מבוגר מידי לכל הפינוק הזה, ושאל ברוגז עד איזה גיל אני מתכנן לשתות קקאו, ולחכות שיקשרו לי את השרוכים?
מריו הקדיש ערב שלם מזמנו היקר מפז כדי ללמד אותי לקשור בעצמי את שרוכי נעלי ולמחרת לימד אותי להכין לי טוסט ולטגן לבד חביתה למרות מחאתו של טוליק שאני צעיר מידי. מריו תמיד דחף אותי להיות עצמאי יותר... מעניין לדעת איך הוא יתנהג עם הבן שלו, או שאולי זאת תהיה בת?
טוליק דחף את ראשו לחדרי ושאל אם אני רוצה קפה.
"אם הוא רוצה לשתות שיבוא למטבח!" צעק מריו, "אין לנו מלצרים בבית הזה." הכול בדיוק כמו פעם.
"אני בא, אני בא!" צעקתי, "תפסיק כבר להציק, לך לבנק לשדוד את הלקוחות המסכנים שלך ותעזוב אותי בשקט."
"תפסיקו לריב." נזף טוליק, "אתה לא מאחר לעבודה מריו?"
"לא, למה?" נעלב מריו, "כל כך דחוף לך להיפטר ממני?" שאל, ואחר כך שמעתי כסא נדחף לאחור, מלמול מחאה חטוף, רעש שנשמע כמו סטירת לחי ואת טוליק צועק, "מרדכי מספיק!"
ידעתי שהוא קורא למריו בשמו העברי רק כשהוא כועס עליו מאוד, דבר שקרה לעיתים נדירות מאוד וחשתי למטבח. מצאתי את שניהם עומדים זה מול זה, מתוחים מאוד. מריו נראה פגוע ונעלב וטוליק היה קרוב לפרוץ בדמעות.
"למה אתם רבים?" שאלתי בבהילות, חש מועקה לא נעימה מתחילה להתגבש בבטני, "מה קורה?"
"מה שקורה זה שמריו הולך עכשיו לאשתו ולא חוזר עד שהוא פותר את הבעיה עם הבית." נהם טוליק בזעף.
"אין שום בעיה עם הבית, זה הבית שלנו ואני לא מסכים שנמכור אותו." נהם מריו בחזרה.
"אם אתה חושב שתצליח להחזיק אותי אתך בגלל הבית אתה טועה." קמץ טוליק אגרוף קטן ועקשני, "אני מוותר על הבית שלך. יותר טוב לי לגור באוהל ולא להישאר פה."
"אנטולי אל תגיד את זה." לחש מריו והניח יד על לוח ליבו. אם פניו לא היו נעוות בכאב הייתי חושב שהוא עומד לפצוח בשירת ההמנון.
טוליק המשיך לדבר כאילו לא הבחין בהבעת הכאב שעל פניו, "אני לא מוכן להיות מאהב סודי שמחביאים בצד. ברגע שהתחתנת עם יוליה ושינית את הכתובת שלך זה הפסיק להיות הבית שלנו ואני לא רוצה לגור בו יותר."
"בסדר." אמר מריו בקול מאומץ, "אבל למה..." ואז הוא נפל מהכסא, וראשו נחבט ברצפה בקול חלול ומפחיד.
שנייה אחת לטשנו בו מבט לא מאמין ואז טוליק השליך את הסכין שאחז בידו לכיור ועוד בטרם נדם קול הצלצול המתכתי הוא היה לצידו של מריו, צועק עלי תוך כדי כך להתקשר מיד לאמבולנס.
"אני בסדר טוליק." לחש מריו, "באמת, לא צריך... עזוב... יש לך ראיון עבודה, אתה צריך..." הוא נאנק ופניו התעוותו מכאב נורא, "תעזור לי טוליק, נורא כואב לי הלב." לחש ונאנק שוב.
"שתוק, אל תדבר, תנשום עמוק ותשתוק." פקד עליו טוליק ופרם את עניבתו. "נו, אורי, מה עם האמבולנס הזה!" צעק לעברי בעצבנות.
"הם אמרו שיותר טוב שנבוא ברכב שלנו כי אין להם אמבולנס פנוי." אמרתי וכרעתי לצידו של מריו, בודק את הדופק שלו. "אני חושב שיש לו התקף לב, בוא ניקח אותו מהר למיון."
נשאנו יחד את מריו למכונית ולמרות שסבל מכאבים ובקושי נשם הוא המשיך להיות שתלטן ומציקן כמו תמיד. "מה יהיה עם הראיון שלך? אולי תלך אליו לפני שניסע לבית חולים?"
"עזוב את הראיון, הוא לא חשוב עכשיו, רק תחזיק מעמד ואל תמות לי." הורה לו טוליק שישב עם מריו מאחור, מחבק אותו, מתחנן לפניו להחזיק מעמד, לשמור על הכוחות שלו, להפסיק לדאוג ולהתרכז בנשימה.
זו הייתה נסיעה שלעולם לא אשכח, היא עדיין חוזרת אלי לפעמים בסיוטי הלילה - טוליק המבוהל מוחה את פניו המזיעים של מריו שלא קולט עד כמה מצבו חמור ומנסה לשכנע אותנו, או אולי את עצמו, שהוא בסדר, זה סתם שריר מתוח או עצבים או משהו. לא השתכנענו, הוא התקשה לנשום וברור היה שהוא סובל מכאבים בליבו.
גם הרופא במיון הבין מיד שמדובר במקרה חמור ונחפז להשכיב אותו על אלונקה ולהסיע אותו מאיתנו והלאה, מורה לנו להמתין בחוץ בסבלנות.
בזמן שהמתנו טוליק התקשר למנהלת בית הספר ודחה את הראיון למועד לא ידוע, מסביר לה שבן זוגו חלה במפתיע. אחר כך התקשר ליוליה שחשה מיד לבית החולים. בראותה אותנו יושבים בצייתנות וממתינים עד שמישהו מהצוות הרפואי ייזכר בנו ויספר לנו מה קורה עם מריו הקימה מיד קול צעקה, ובזכות היותה אשתו של החולה קיבלה דיווח מפורט על מצבו. מסתבר שמריו סבל מאירוע לב קל עד בינוני וצווה לבלות את שלושת הימים הבאים בבית החולים ואחר כך לנוח לפחות עוד שבועיים בבית.
"אני בחודש השני ואני לא מתכוונת להיות בבית חולים דקה אחת יותר מידי." פסקה יוליה, (המתח והרוגז מבליטים את מבטאה הרומני הקל), והניחה יד מגוננת על בטנה, "ההיריון הזה יקר לי מידי."
"אל תדאגי, אני אטפל בו." אמר טוליק, "לכי הביתה לנוח."
"ואני לא מתכוונת לטפל בו כשהוא ישתחרר מבית חולים." הוסיפה יוליה, "גם בלי ההיריון אין לי סבלנות לגבר חולה, ובמצבי אין לי כוח אליו."
"אז מה את מציעה?" שאלתי, "שהוא יחזור לגור עם טוליק?"
"למה לא? בין כה וכה הוא היה אצלו כמעט כל ערב והתגעגע אליו כל הזמן." אמרה יוליה במרירות.
"אבל את אשתו." מחיתי כשחזיון של מריו מזיל ריר בכסא גלגלים בעוד טוליק מתמסר לטיפול בו עולה בדמיוני.
"כל מה שרציתי ממנו זה תינוק וטבעת, זה הכול, אני לא צריכה גבר נכה שישכב במיטה שלי, ירחם על עצמו ויריץ אותי בכל הבית." היא חילצה בתנועה זריזה את הטבעת שענדה על אצבעה - טבעת זהב תואמת לזו של מריו - ודחפה אותה לידו של טוליק. "ברגע שהוא יבריא, אם הוא יבריא, נפתח תיק ברבנות, מעכשיו כולו שלך." אמרה והלכה.
טוליק הביט נבוך בטבעת ואחר כך בי. "עכשיו אני מבין איך היא נעשתה מנהלת כל כך חשובה בבנק." אמר בהשלמה וניסה לענוד את הטבעת על אצבעו. הוא לא הצליח, הטבעת הייתה קטנה מידי. הוא משך בכתפיו, דחף אותה בפיזור נפש לכיסו והלך לשבת ליד מיטתו של מריו.
הוא נשאר לצידו, סועד אותו במסירות עד שהוחזר הביתה.בזמן שטוליק טיפל במריו - שהתאושש במהירות מפתיעה מהתקף הלב וחזר תוך יומיים לעצמו השתלטן והמציקן - הייתי אמור ללכת להביא את בגדיו מדירתה של יוליה. ניצלתי את ההזדמנות הזו כדי לשוחח איתה ולברר מה בדיוק היה הסיפור עם החתונה שלהם.
למזלי מצאתי אותה במצב רוח טוב ולמרות ההיריון היקר שלה היא עשתה מאמץ וארזה במו ידיה את המזוודות שלו, מניחה לי רק לסחוב אותן לאוטו, ואחר כך הזמינה אותי לשתות איתה קפה.
אחרי ששאלתי היא סיפרה לי ברצון שכל מה שהיא רצתה היה תינוק, זה הכול. היא מעולם לא רצתה בעל או משפחה, אבל אחרי שעברה את גיל ארבעים וחמש היא פתאום נורא רצתה להיות אימא ואז נזכרה איך היא ומריו דיברו פעם על הבאת ילד משותף. שניהם היו מכורים לעבודה ולכן, אחרי שדנו בנושא בכובד ראש, הם החליטו שעדיף לדחות את התכנית לזמן פחות לחוץ. עם חלוף השנים הם המשיכו להיות לחוצים בזמן ולעבור ממשימה למשימה עד שפתאום נגמר הזמן וליוליה נעשה ברור שאם היא לא תיכנס להריון עכשיו זה לא יקרה יותר. לשמחתה מריו הסכים איתה ואחרי הניסיון השני היא הצליחה והיא בהריון.
ברגע שיוליה סיפרה על כך להוריה הם נחרדו ממה יגידו השכנים ולחצו עליה שתתחתן לפני שאביה יקבל התקף לב ואימא שלה תתאבד, או ההפך. למרות שיוליה היא לכל הדעות אישה בוגרת, נבונה ועצמאית היא התקפלה ותבעה ממריו חתונה.
"הוא רק ידיד שלי, אני לא רוצה לחיות איתו, אני לא רוצה לחיות עם אף אחד, אני אוהבת את השקט שלי." הסבירה, "לא תיארתי לעצמי שטוליק יזרוק אותו מהבית בגלל החתונה, לא ידעתי שהוא לא סיפר לו קודם. חשבתי שנתחתן בחתונה קטנה ושקטה ואחר כך מריו יחזור לגור עם טוליק ואני אוכל לחזור לשגרה בדירה שלי."
"ומה עם ההורים שלך?"
"הם כבר מבוגרים ועסוקים עם הנכדים והמחלות שלהם. אם הייתי באה עם בעלי לביקור פעם בחודש הם היו מרוצים. מה שחשוב להם זה שאף אחד לא יגיד שהבת שלהם היא אימא חד הורית שלא התחתנה אף פעם. לא מעניין אותם אם אני מאושרת, העיקר שתהיה לי טבעת ובעל שיבוא איתי לאירועים משפחתיים ושאף אחד לא ירכל עליהם. מריו ידע מה אני רוצה והסכים איתי, הרי הוא הומו למען השם, אבל פתאום הוא נחת עלי עם כל הבגדים שלו וההצקות שלו... אחרי כל כך הרבה שנים לבד להתרגל למישהו זר גם אם הוא בן אדם נוח זה קשה, ומריו לא ממש נוח, יש לו דרישות, ויש לו הרגלים, והוא תמיד חושב שהוא יודע יותר טוב ושהשיטה שלו לעשות דברים יותר טובה... כל יום רבנו בגלל השטויות שלו, אני לא מבינה איך טוליק סובל אותו." התלוננה יוליה.
"אה, אחרי שמתרגלים אליו הוא לא כל כך נורא." הגנתי על מריו - ביני לביני הסכמתי איתה, אבל לא יפה ללכלך על משפחה – "אבל איך תסתדרי עם תינוק קטן אחרי שהיית רגילה להיות עצמאית וחופשייה כל כך הרבה שנים?"
"לא יודעת." הודתה יוליה, "אני רק יודעת שאני נורא רוצה תינוק ואני יודעת שאני אוהב אותו מאוד. אני מקווה שעד שהוא ייוולד אבא שלו יהיה מספיק בריא כדי לעזור לי לטפל בו." הוסיפה באופטימיות."אני לא יודע כלום על טיפול בתינוקות." החמיץ מריו פנים כשסיפרתי לו על הביקור אצל יוליה.
"אני בטוח שתלמד מהר." ניחמתי אותו, "מה שלומך?"
"אני רעב. טוליק לא מרשה לי לאכול בשר בקר. מעכשיו אני בדיאטה ונמאס לי, כמה סלט כבר יכול בן אדם אחד לאכול?" התלונן מריו.
"נו, די להתלונן. לא אני החלטתי אלא הרופאים. אתה צריך לשמור על עצמך, אתה חייב להוריד משקל ואל תשכח שמצאו אצלך סוכר גבוה מידי."
"איך אני יכול לשכוח אם אתה מזכיר לי כל הזמן!" התפרץ מריו.
"אל תצעק עליו." התרגזתי, "יותר טוב שתגיד תודה שהוא מטפל בך."
"אורי, די. אל תרגיז אותו." נחפז מריו לסלק אותי מחדר השינה, מזכיר לי שמריו עבר רק עכשיו אירוע לב ועליו להישאר רגוע אחרת הלחץ דם שלו...
"נו, די." מחיתי, "אתה כל הזמן מתרוצץ סביב מריו וחושב רק על הבעיות שלו, איתי אתה בכלל לא מדבר."
טוליק צנח על הכורסא שלו ועצם את עיניו. "אני כל כך עייף." אמר ונאנח אנחה ארוכה שהסתיימה במעין התייפחות.
"טוליק." נבהלתי והתיישבתי על מסעד הכורסא שלו, מחבק את כתפיו, "אתה בוכה?"
טוליק מחה את עיניו הלחות וניסה לשכנע אותי שלא, מה פתאום, הוא סתם קצת עייף.
"לא פלא, אחרי שישנת שלושה ימים בישיבה ליד המיטה של מריו אתה בטח הרוס לגמרי, היית צריך לחזור הביתה לישון."
"לא העזתי. פחדתי שאם אני לא אשגיח עליו הוא ימות."
"אל תדאג, הוא לא ימות כל כך מהר. הוא רשע מידי למות צעיר."
"אל תדבר ככה אורי, אני יודע שהוא מרגיז לפעמים והוא רחוק מלהיות מושלם, אבל אני אוהב אותו כל כך..." טוליק כבש את פניו בידיו ובכה בשקט, "כל כך פחדתי כשהוא נפל... הכול באשמתי, אם לא הייתי רב איתו בגלל החתונה המטופשת הזו..."
"שטויות, הוא היה מקבל התקף לב בכל מקרה. מוזר שזה לא קרה כבר מזמן, הרי הוא זולל סטייקים כאילו אין מחר."
"זלל. מעכשיו אני אשגיח עליו." הכריז טוליק בתקיפות.
"זאת אומרת שהוא חוזר לגור פה?"
"בטח. אז איפה הוא יגור? הרי יוליה לא מוכנה לטפל בו."
"ותישנו יחד?"
"אורי, תבין... הוא כמעט מת, אני לא יכול לעזוב אותו, אני חייב לשמור עליו כל הזמן, בעיקר בלילה."
"ואחרי שהוא יבריא?"
"הוא אף פעם לא יחזור להיות בריא כמו קודם." הסביר טוליק בסבלנות של מורה, "הלב שלו נפגע בצורה בלתי הפיכה, הוא יצטרך לשנות את סגנון החיים שלו ולשמור כל הזמן על הבריאות שלו."
"לא הוא לא יצטרך לשמור," אמרתי, "אתה תעשה את זה בשבילו."
"אני אעזור לו ואשתדל להקל עליו." הסכים טוליק, "ואני מקווה שאתה תישאר פה עד שהוא יתאושש, זו עומדת להיות תקופה קשה ואני זקוק לך אורי."
"אני אשאר אתך כל זמן שתצטרך אותי." הבטחתי ונישקתי אותו על מצחו.
