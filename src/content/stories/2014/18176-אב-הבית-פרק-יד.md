---
id: 18176
title: "אב הבית - פרק יד'"
author: "צופה מהצד"
author_id: 1211
date: "2014-07-31"
category: "אהבת גברים"
tags: ['אהבה וזוגיות']
prev_chapter_id: 18175
next_chapter_id: 18178
original_url: "http://gogay.co.il/story.php?id=18176"
---

# אב הבית - פרק יד'

כן, אני מודה, אני קנאי, הקנאה רוחשת בי כמו תולעת עקשנית שמכרסמת אותי מבפנים. היא לא ישנה אף פעם, ואני מתקשה להתמודד עם הרגש המכוער והמיותר הזה.
כל פעם שמגיע ל'נווה אלונים' מורה חדש אני מיד בודק מה קורה איתו ועם יובל, בוחן אותם בקפידה כדי לדעת איך הם מסתדרים, עומד ללא הרף על המשמר, לא מרשה לעצמי לנוח אפילו לרגע.
אני ויובל חיים יחד כבר שנתיים וחצי, אחד הזוגות הכי יציבים וייצוגיים בצוות של 'נווה אלונים', ויחד עם שרון מנהלת הפנימייה וליני בת זוגה ואימו של מיקי החמוד, הבן המתוק של יובל, אנחנו מהווים את חוט השדרה של הפנימייה, ואת זה לא אני אמרתי אלא המפקח מטעם משרד החינוך על נוער בסיכון. הוא הכריז עלינו ככאלה במהלך הנאום הנמלץ שנשא בטקס הנחת אבן הפינה לאולם התרבות החדש שלנו.
הטקס נערך לקראת סוף שנת הלימודים והתכנון היה לסיים את בניית האולם עד תחילת שנת הלימודים הבאה. המפקח הביט ישר אלי ואל יובל כשאמר שצוות המורים המעולה של 'נווה אלונים' הוא חוט השדרה של המקום והוא מהווה דוגמא לכך שגם זוגות של הומואים ולסביות יכולים לנהל חיים שלווים ונורמאליים ושהוא מאושר שזכה להיות במעמד הזה שיהפוך את 'נווה אלונים' לאחת הפנימיות הייחודיות והמוצלחות ביותר בצפון הכריז בעודו מביט במבט חודר ביובל שבכלל לא הקשיב אלא בחן בספקנות את דגם הקרטון הקטן והנחמד של אולם הספורט שהכינו תלמידי המגמה לאמנות לפי התוכניות של האדריכל.
"אם המבנה הזה יהיה מוכן עד סוף החופש הגדול אני צנצנת." ניבא בקול קודר אחרי שהמפקח הסתלק סוף סוף וכולנו יכולנו לחזור לעצמנו הרגיל והיום יומי.
"אבל האדריכל אמר שזה מבנה טרומי מיוחד שתוכנן במיוחד להקמה מהירה." הזכרתי לו, "והקבלן נשבע שבתחילת שנת הלימודים הוא מוסר לנו את המפתח." הוספתי.
"כן, בטח... הוא רק לא אמר בתחילת איזה שנת לימודים." העיר יובל בספקנות, וכרגיל הוא צדק, כמו תמיד במקרים כאלו היו עיכובים ותקלות ואי הבנות ואת המפתח קיבלנו, אחרי מריבות וצעקות, רק בפורים, וגם אז רק בפסח הכול היה באמת גמור, אבל כיום יש לנו אולם תרבות מפואר שאפשר להעלות בו הצגות ולעשות חזרות בלי להפריע את מנוחת השכנים. בקומת הקרקע שלו יש סטודיו לריקודים וחדר מוזיקה משוכלל עם תופים ופסנתר, ובמרתף יש אולם גדול שמיועד לסדנאות יצירה בכל תחום שאפשר להעלות על הדעת – פיסול, ציור וצילום, ולאחרונה רכשנו אולפן הקלטות קטן שמיועד לתלמידים שחשקה נפשם להפוך לזמרים.
"רוב התלמידים שלנו מאוד יצירתיים ובית הספר מעודד אותם להתבטא בצורה מקורית ולהתנסות בכל סוגי האמנות בלי שום הגבלות וצנזורה." נהגתי להתפאר בפני מבקרים ספקניים שבאו לבקר בפנימייה ולראות אם היא מתאימה לילדים הבעייתיים שלהם.
תמכנו בחום ביצירתיות של התלמידים למרות שכמה מההורים נהגו לעקם את פניהם כשגילו שאנחנו באמת לא מגבילים אף צורת ביטוי, נועזת ככל שתהיה, ומניחים לתלמידים לצייר, לצלם או לפסל גם אחד את השני בעירום.
לא נרתענו גם כשאחת האימהות חוללה שערורייה קטנה כשגילתה שהדוגמן לשרטוטי הערום המקסימים של בנה היה מיכאל יפה התואר - המורה הצעיר לפסנתר. היא הייתה מזועזעת מהרישומים הנהדרים של גופו החטוב של מיכאל שרשם בנה, אבל שרון הרגיעה אותה שמדובר רק באמנות טהורה, ואחרי שיחה עם מיכאל ונמרוד בן זוגו (שלדעתי שווה הרבה יותר ממיכאל, אבל זה רק אני והטעם הפרטי שלי) היא הסכימה להשאיר את הילד המוכשר שלה בפנימייה, מצד שני יכול להיות שמה שבאמת עזר היו האיומים של ארקאדי שיתאבד אם יחזירו אותו לבית ספר רגיל, קשה לדעת במקרים כאלה.
לדעתי גם מיכאל ונמרוד הם אחד הזוגות מעוררי ההשראה בבית הספר, לא רק בגלל שהם צעירים ויפים בצורה יוצאת דופן אלא כי הם גם מוכשרים להפליא ומאוד מסורים זה לזה. מיכאל לא רק מורה מעולה אלא גם יפה בצורה לא חוקית ממש, ואם לא די בכך הוא גם פסנתרן מוכשר ובחור סבלני ונעים הליכות ואהוב על כולם.
אחרי שעלה חשד שהוא היה בעברו הלא כל כך רחוק נער ליווי התחוללה שוב שערורייה קטנה וסוערת ומיכאל שאחד מהאבות של התלמידים שלנו הלך והלשין עליו כמעט שהתפטר מהעבודה, אבל שרון עמדה לצידו כסלע איתן, ואחרי ששאלה בעוקצנות את האב הנסער האם הוא בטוח במאה אחוז שתמונתו של המורה לפסנתר שלנו, מוזיקאי מוכשר ומורה נערץ שחי עם בן זוג קבוע כבר כמה שנים, הופיעה באתר של נערי ליווי? ואחר כך נעמדה מלא קומתה ונעצה בו מבט כחול וחודר האב התקפל והשתתק.
אחרי שהוא הלך מיכאל הודה שכן, האיש צודק וזה נכון, ויכול להיות אפילו שהוא היה קליינט שלו, אבל הוא כבר לא זוכר כי היו כל כך הרבה... ודמעות עלו בעיניו היפות כשהציע לעזוב את הפנימייה.
"השתגעת?" נזפה בו שרון, "התלמידים שלך יעשו לי מרד אם תעזוב, ועוד באמצע השנה, לא בא בחשבון שתלך."
"כן, אבל..." גמגם מיכאל, הסמיק ונראה עוד יותר יפה מהרגיל.
"ואל תשכח שיש לך חוזה מישה." הזכירה לו שרון, "ויש לך תלמידים שאוהבים אותך."
"לחלק גדול מאיתנו יש עבר שאנחנו לא גאים בו, זו לא סיבה לא לחנך תלמידים, בדיוק ההפך." אמר מוני, אחד התלמידים הוותיקים שלנו שחזר אחרי הצבא ל'נווה אלונים' וכיום הוא המורה לספורט, כשמוני מדבר כולם מקשיבים, ודי להביט בצלקות ובקעקועים המעטרים את גופו כדי להבין שהוא יודע בדיוק על מה הוא מדבר.
גם אחרי העידוד של שרון ומוני מיכאל עוד התלבט קצת, אבל עתירה נרגשת ורוויות דמעות של התלמידים והתלמידות שלו - הבנים בכו, הבנות דיברו וצעקו - שאיימו לפצוח בשביתת לימודים שכנעה אותו להישאר, וכולנו שמחנו מאוד, אפילו אני שבהתחלה קינאתי עד דמעות בצעיר היפה הזה שבילה שעות רבות עם יובל, מתייעץ איתו בנוגע לחלוקה הפנימית של חדר המוזיקה, ומחליף איתו דעות מלומדות על אקוסטיקה ושאר ענייני תחזוקה ובניה של כיתות הלימוד שלו.
זו הייתה תקופה קשה מאוד אצלנו, אילן, האקס של יובל שהפך לידיד טוב של שנינו, בדיוק עזב ללמד בבאר שבע, ואימא עברה ניתוח בגב בגלל חוליה שזזה... הבחור היפה מידי הזה שנמרח על בן הזוג שלי היה הדבר האחרון שהייתי צריך.
לילה אחד יובל איחר לחזור הביתה כי בילה שעות רבות אצל מיכאל ונמרוד ואני לא יכולתי יותר והתפרצתי, התחוללה מריבה נוראית, היו צעקות ודמעות, כלים מנופצים ודפיקות דלת תיאטרליות, וכשיובל סירב להתרגש וצחק מהחשדות שלי ניסיתי אפילו להכות אותו.
הוא החזיר לי והעניין נגמר בסקס פרוע מאוד מהסוג שמצריך כמה ימים להתאושש ממנו, ומאז אותו לילה לא נשכח הבטחתי לא לעשות לו יותר סצנות ולהפסיק לקנא. לצערי יכולתי לקיים רק חלק מההבטחה, המשכתי לקנא כי לא יכולתי אחרת, אבל לא עשיתי יותר סצנות, לא רציניות בכל אופן. פה ושם עקצתי אותו קצת, רק שלא יחשוב שאני לא משגיח עליו, אבל הכול במידה ובלי לדפוק דלתות ולשבור כלים.
במשך כמה חודשים הייתי בטוח שזהו, הגעתי אל המנוחה והנחלה והכול רגוע אצלנו, ואז צץ פתאום גולן ב'נווה אלונים', יושב לצידו של יובל, ואפילו נשען עליו כדי לצאת מהמכונית. אני שונא שמישהו נוגע בבן זוגי, בעיקר אם אותו מישהו הוא גבר גדול וקשוח מהסוג שגם אני נמשך אליו, והעובדה שהוא סוחב רגל ומנצל את צליעתו כדי להיתמך בכתפו של יובל שלי מעוררת את קנאתי עוד יותר.
אחרי שיובל הציג את גולן כידיד ותיק שלו מתל אביב נכנסתי לאטרף של קנאה וחשדות, ומיד אחרי שגולן והחבר השקט והביישן שלו נסעו שוב עשיתי ליובל סצנה גדולה וסוערת.
הפעם יובל לא צחק אלא כעס עלי מאוד, ובמשך לילה שלם רבנו מריבה קשה ומכוערת על הקנאה שלי, ועל חוסר האמון שלי בו, ועל איך זה שאני לא סומך עליו ונלחץ כל פעם שהוא פוגש במקרה מכר ותיק.
"אל תתפלסף לי, הזדיינת איתו או לא?" תבעתי לדעת בזעם, מניח לאופי הג'ינג'י שלי להתפרץ.
"בטח שלא, דביל, הייתי אז עם אילן, כבר אמרתי לך מאה פעם, אף פעם לא בגדתי באילן, כשאני עם בן זוג אני רק איתו."
"שקרן, בי כן בגדת." שב ועלה בי העלבון העתיק ההוא.
"כי לא היינו אז יחד." התגונן יובל באי נוחות והשפיל מבט וקול, אות לכך שהקטע הלא ברור הזה של התחלת הקשר שלנו שעד היום לא סגרנו כראוי עדיין גורם לו אי נוחות. נכון, גם אני עשיתי אז המון שטויות וטעויות, אבל גם הוא לא היה ממש בסדר.
"ועכשיו אנחנו כן יחד, באמת יחד?" שאלתי בשקט, מתבייש פתאום במהומה שהקמתי. כנראה שאני מתחיל סוף סוף להתבגר, ובאמת הגיע הזמן, הרי בקרוב ימלאו לי ארבעים.
"בטח שכן, איזה שאלה טיפשית." אמר יובל בהקלה, קם וחיבק אותי ולקח אותי למיטה.
שוב נגמרה המריבה בסקס, אבל הפעם בסקס עדין ופחות סוער, כי לא רק אני מתבגר אלא גם יובל, וכיום שנינו קצת פחות נמרצים ממה שהיינו פעם, וזה בסדר, העיקר שנרדמנו חבוקים, חשבתי לעצמי לפני שנרדמתי בשלווה בלי לדעת איזה כאבי לב וצרות עוד צפויים לי בעתיד.
