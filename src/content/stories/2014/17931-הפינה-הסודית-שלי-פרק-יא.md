---
id: 17931
title: "הפינה הסודית שלי - פרק יא"
author: "הנדל"
author_id: 1549
date: "2014-06-16"
category: "אהבת גברים"
tags: ['אהבה וזוגיות']
prev_chapter_id: 17930
next_chapter_id: 17932
original_url: "http://gogay.co.il/story.php?id=17931"
---

# הפינה הסודית שלי - פרק יא

כמעט כל שכבת י"א השתתפה בלוויה של עידו שנערכה ברוב עם. למרות שהוא התאבד קברו אותו במקום טוב באמצע ולא מאחורי הגדר כמו שחשבתי שקוברים מתאבדים.
כששאלתי את יורם למה קיבלתי תשובה מתפתלת שהוחלט שהמוות שלו הוא לא באמת התאבדות אלא מעין תאונה - שילוב של ניסיון שלו לשחק עם האקדח של אביו עקב מצב רוח קשה שתקף אותו לאחרונה, כנראה בגלל אכזבה רומנטית.
ההסבר המוזר הזה לא השתלב עם העובדה שהחברה שלו - שירן הכוסית - בכתה בכי מר כל זמן הלוויה וכשאביו של עידו קרא את הקדיש היא התעלפה וכמעט נפלה לקבר, וגם לא עם הזיכרון המאוד ברור שלי של אביו של עידו מראה לי ולעידו את האקדח שלו (כשהיינו בכיתה ח' נדמה לי) מסביר לנו שזה לא צעצוע אלא כלי מסוכן מאוד ושאסור לנו לגעת בו בשום פנים ואופן.
ליתר בטחון הוא גם פירק אותו לשני חלקים שכל אחד מהם הוטמן במקום אחר בעוד שהכדורים של האקדח הושלכו אחר כבוד לבוידם שמעל המקרר.
לאסוף את כל חלקיו של האקדח, לחבר אותם, למצוא את הכדורים שהושלכו לבוידם ולטעון בהם את האקדח... לי זה לא נראה כמו משחק וזה מה שאמרתי ליורם אחרי הלוויה כשעמדנו מחוץ לבית הוריו של עידו ושוחחנו בשקט.
לא אמרתי אף מילה על הבכי שלו ועל מה שהוא אמר מיד כשנודע לנו על מותו של עידו, וגם יורם לא דיבר על זה, אבל כן שאלתי אותו מאיפה צץ הרעיון שעידו היה מדוכא בגלל אכזבה רומנטית.
"ארז סיפר שהוא שאל אותו אם הוא עצבני לאחרונה בגלל בעיות עם בחורות ועידו אמר שכן." התערב אלון בשיחה.
יורם ואני החלפנו מבטים ואז יורם כחכח בגרונו ואמר שכן, בגיל הזה בעיות עם בחורות הן דבר מאוד נפוץ ואולי בגלל זה...
ואז ארז שעמד ליד אלון - הם תמיד מסתובבים יחד - אמר שזה טיפשי, הוא לא מכיר אף בחורה ששווה למות בשבילה, ואחר כך נבהל ממה שפלט, תפס את אלון והסתלק.
"שניכנס?" שאלתי את יורם שעמד וחפר באדמה היבשה עם חרטום נעל ההתעמלות שלו.
הוא הביט בי במבט אומלל, "כן, אנחנו חייבים." הסכים ובכל זאת נשאר לעמוד בחצר.
"נו, בוא." אמרתי, "אתה צריך לגשת ולנחם את הוריו."
"יש כל כך הרבה אנשים, מי כבר ישים לב אם אני לא אכנס?" בחן יורם את הגומה שחפר באדמה.
"בוא כבר." התחננתי, "לא נעים לי להיכנס לבד. רק נעשה סיבוב ונלך."
נכנסנו בחוסר רצון ומצאנו שם המון אנשים שלא הכרנו שישבו על מזרנים ובכו והעבירו תמונות מיד ליד.
גם רותם היה שם, יושב ליד אחותו של עידו ומשוחח איתה בלחש. הוא היה כזה נחמד ורגיש, וידע בדיוק מה להגיד ואיך לחבק ולגעת כדי לנחם בדיוק במידה הראויה ובצורה הנכונה. אני לעומת זאת פשוט התייבשתי במקום כשאימא של עידו פרשה לעומתי את ידיה והתחילה לבכות ולספר לכולם איזה חברים טובים היינו, וכמה הוא אהב אותי, ומיד שלפה אלבום שלם מלא תמונות שלנו כילדים כדי להוכיח את זה.
נשארתי שם חצי שעה ארוכה כנצח ועד שהצלחתי לצאת - יורם השפן ברח עוד בדקה הראשונה - הייתי שטוף זיעה מרוב מבוכה.רק אחר כך, כשהייתי לבד בבית, קלטתי כמה קשה היה לי לא לדבר חופשי ולהגיד מה שאני חושב באמת. אני לא רגיל לזה, לחשוב על כל מילה שאני אומר. זה היה מעייף, רציתי את רותם שיחבק אותי, יקשיב לי, ינחם אותי בגופו החמים והרך ויאשר לי שזה בסדר להרגיש חרמן גם כשעידו שוכב מת באדמה, אבל רותם היה צריך להישאר בבית עם אימו שחטפה מיגרנה איומה בלוויה והייתה זקוקה לו לצידה.המצב לא נעשה טוב יותר גם למחרת. במקום להמשיך ללמוד כרגיל שלחו לנו פסיכולוגים ויועצים חינוכיים שדיברו איתנו ועודדו אותנו לבטא את רגשותינו. כרגיל מי שדיבר היו בעיקר הבנות שקשקשו שטויות רגשניות וחסרות טעם כמו שהן עושות תמיד. הבנים בעיקר שתקו ואף אחד לא אמר מה שהוא באמת חושב, ואולי הם בכלל לא חשבו, מאין לי לדעת?
הוחלט לבטל את משחקי נבחרת הכדור סל ואת ההצגה של מסיבת הסיום. כשהמנהלת הודיעה את זה כולם הנידו בראשם בכובד ראש ואמרו שכן, בטח, ככה צריך לעשות, אבל אחר כך, כשהתאספנו בחדר ההתעמלות שחקני הנבחרת קיללו והתרגזו והתאכזבו מביטול המשחקים.
ארז בעט בקיר מרוב עוגמת נפש על ביטול ההצגה ואמר שמתאים לעידו המניאק להתאבד דווקא שבועיים לפני סוף השנה כדי להרוס הכול, ואילן הוסיף שבטח עידו עשה את זה בכוונה ושבגללו שוב בית ספר 'סביונים' יזכו באליפות.
"תשתקו, איך אתה מדברים?" נזף ניצן, אבל יורם אמר שזה בסדר, זה רק אנחנו פה וכל אחד יכול להגיד מה שבראש שלו, וזה בדיוק מה שהם עשו.
"עידו היה בן אדם מעצבן לאללה, אבל שחקן מצוין, חבל שהוא לא חיכה עם ההתאבדות עד החופש הגדול."
"כן, אם החרא הזה היה מתאפק עוד קצת עם ההתאבדות שלו..."
"ממש מתאים לו לעשות את זה דווקא עכשיו."
"איזה זבל של בן אדם הוא היה, זה לא היה יכול לקרות לבן אדם נחמד יותר."
"הוא היה מעצבן, אבל אחלה שחקן כדור סל למה הוא היה צריך ללכת לעשות שטות כזו ועוד בשביל איזה כוסית מעפנית?"
"מסכנים ההורים שלו, איך הוא היה יכול לעשות להם דבר כזה?"
אני אומר לכם, היה תענוג לשמוע את החבר'ה אומרים מה הם באמת חושבים ולא את כל הקשקושים המנומסים שהם השמיעו בכיתה מול הפסיכולוג שהנחיתו עלינו, אלוהים יודע מאיפה.
חבל שבאמצע מסיבת הקיטורים הזו אימא התקשרה פתאום וביקשה שאחרי הלימודים אעבור אצלם בבית כי היא צריכה לדבר איתי.
ממש לא בא לי לגשת אליהם, אבל אני לא יכול להגיד לאימא לא, היא מבקשת כל כך מעט, והיה לי רושם שזה באמת חשוב.
הגעתי הביתה ולהפתעתי גם אבא היה בבית וגם איש אחד שלא הכרתי ושהציג את עצמו כשוטר ממפלג הנוער למרות שהוא לא היה במדים אלא בג'ינס ובטריקו. כל זה היה מאוד מפתיע, אבל מה שבאמת הימם אותי היה שאבא חיבק אותי כשנכנסתי כאילו שאני ילד קטן, ואמר שאני לא צריך לעשות שום דבר שמביך אותי ואם לא נעים לי לספר משהו זכותי לשתוק.
"איזה משהו?" התפלאתי, והחזרתי לו חיבוק, מבין פתאום כמה התגעגעתי אליו.
כשהייתי קטן יותר הלכתי אחריו לכל מקום ושמחתי מאוד כשהוא היה חוזר מהעבודה. אהבתי לשבת לידו, לדבר איתו, לראות איך הוא מתקן דברים בבית או סתם רואה כדור סל בטלוויזיה. היינו משחקים בכל מיני משחקי מחשב מפגרים ונהנים להיות יחד. זה חסר לי, מוזר שרק עכשיו קלטתי את זה.
"מה קורה פה אימא?" פניתי אל הבוס האמיתי בבית, (ושלא תהיה לאף אחד טעות, למרות שהיא קטנה ומדברת בקול שקט ובוכה מכל שטות אצלנו בבית אימא היא זו שקובעת בכל מה שבאמת חשוב).
"ההורים של עידו עברו על החפצים שלו וגילו שם כל מיני דברים מטרידים." אמר השוטר שביקש ממני לקרוא לו איציק.
"איזה דברים?" התפלאתי, "ואל תגיד לי שהוא עישן סמים כי אני לא אאמין לך. הוא היה ספורטאי בנשמה והקפיד מאוד על..."
"לא דברים כאלו." אמר איציק השוטר, "אני מדבר על זה." הראה לי אלבום תמונות זול כזה מפלסטיק שהיה מלא תמונות שלי בכל מיני שלבים של ערום.
היו שם תמונות שלי מלפני שנתיים ושלוש מכל מיני טיולים של בית הספר וברובם הייתי לבוש בבגד ים או בתחתונים, נראה צעיר עד גיחוך, והיו כמה תמונות שלי מהשנה האחרונה שצולמו כנראה בחדר ההלבשה של בית הספר ובהם כבר ראו את העבודה שעשיתי על עצמי בחדר הכושר. כמעט בכל התמונות הייתי מוקף בעוד חבר'ה, לבושים בערך כמוני, וכל אחת מהתמונות לחוד נראתה די תמימה, אבל הצירוף של כולם ביחד כשאני נמצא תמיד במרכזן נראה חשוד.
"אתה מזהה את המצולמים?" שאל איציק במה שהיה אמור להיות טון אגבי וידידותי, אבל נשמע לי מזויף.
"בטח, כולם חבר'ה מהכיתה ומהנבחרת."
"אתה מופיע בכולן." ציין איציק את המובן מאליו.
"כן, כי אני גם בנבחרת."
"מה היו היחסים בינך לבין עידו?"
משכתי בכתפי, "סתם חברים, לא משהו מיוחד. פעם היינו חברים ממש טובים, אבל אחרי שהתחלנו ללמוד בתיכון... אתה יודע איך זה."
"אז איך אתה מסביר את זה?" הראה לי איציק מחברת בית ספר רגילה, סתם ספירלה מצויה עם כריכה שחורה שהייתה מלאה קשקושים בכל מיני סוגים של עפרונות, עטים וטושים. השם גונן גרוס, או גוני, הופיע בדפים הללו בתדירות גבוהה מאוד, ופה ושם צץ גם השם רותם כץ שתמיד היה מחוק באיקס עבה. שמי לעומת זאת זכה לעיטורים מפגרים של לבבות ופרחים. אם עידו היה יודע שאני רואה את המחברת הזו הוא היה מת מרוב בושה חשבתי לעצמי, וגם את הדעה הזו שמרתי לעצמי.
"מי זה רותם כץ?" שאל איציק.
"אחד שלומד איתו בכיתה. הוא לא סבל אותו."
"יש לך מושג מה המשמעות של כל הקשקושים האלו?" ניסה איציק לגשש.
ושוב, בפעם המי יודע כמה מאז שעידו התאבד, במקום להגיד מה אני חושב משכתי בכתפיי ואמרתי שאין לי מושג, זו הפעם הראשונה שאני רואה את האלבום הזה ואת המחברת ואני לא מבין מה זה קשור בכלל להתאבדות של עידו.
"הייתה איזו מריבה בינך לבין עידו והרותם הזה?"
"לא משהו מיוחד. לאחרונה עידו רב עם כולם והאמת שאם הוא לא היה הקפטן של הנבחרת... "
"אני מבין." אמר איציק, ואולי הוא באמת הבין, מי יודע?
"למשטרה יש איזה חשד שהמוות של עידו לא היה התאבדות?" שאל אבא וכרך יד חמה ומנחמת סביב כתפי, ואני נשענתי עליו ושמחתי שהוא אבא שלי.
"לא. אין שום ספק זו התאבדות." אמר איציק, "אבל תפקידנו לחקור בכל פעם שיש מוות לא טבעי, ואם אפשר היה לספק איזה הסבר הגיוני למוות שלו זה היה מקל מאוד על הוריו."
"הלוואי ויכולתי להקל עליהם." אמרתי, "אבל אני באמת לא יודע כלום. שמתי לב שעידו מתנהג בצורה מוזרה לאחרונה, כולם שמו לב לזה, אבל אי אפשר להכריח בן אדם לדבר אתך... לא יודע אולי הייתי צריך להתאמץ יותר..."
"זה משהו שלעולם לא נדע." אמר איציק בצער, שהפעם נשמע כן, לחץ את ידי, אמר תודה והלך.
"אני חייב לחזור הביתה." אמרתי אחרי שאכלתי איתם צהרים.
"זה הבית שלך גוני." אמר אבא, "אם תרצה תוכל לחזור לכאן אפילו היום."
"אבל החדר שלו הוא חדר המחשב שלי!" מחה אביב אחי הצעיר.
"אביב!" צעקו אבא ואימא בבת אחת.
"זה בסדר אביב." הרגעתי את המתנחל הקטן, "אני נשאר לגור עם דודו וקימי, אבל אני מבטיח לבוא לבקר לעיתים קרובות יותר."
אבא הסיע אותי חזרה לדירה של דודו וקימי ובדרך ניסה בצורה מגושמת ונוגעת ללב לברר אם אני בסדר, באמת בסדר, ואם אני בטוח שהכול אצלי בסדר.
"אבא, אני לא מתכוון להתאבד. אני נשבע לך, אני לא כזה טמבל, וחוץ מזה רותם ירצח אותי אם אני אעשה לו דבר כזה."
אבא נאנח ואמר שהוא היה בדיוק בגילי כשפגש את אימא וידע מהרגע הראשון שרק איתה הוא רוצה להתחתן.
אחר כך נכנסנו הביתה וחמש דקות אחר כך הוא כבר היה שקוע בוויכוח גדול עם דודו - משהו שקשור לצמיגים של מכוניות הוולוו היקרות שלהם.אחרי שאבא הלך רותם התקשר והתנצל שגם הערב הוא לא יכול להיפגש איתי כי אימו עדיין חולה וזקוקה לו.
"גם אני צריך אותך רותם." התלוננתי, "אתה לא יכול לצאת מהבית לכמה דקות?"
"לצערי לא, אבל אולי אתה יכול לבוא אלי?"
"כן, בטח." אמרתי, ולפני שהוא ישנה את דעתו עליתי על האופניים של קימי ותוך כמה דקות הגעתי לדירתו. זו הייתה הפעם הראשונה שהוא הזמין אותי לבקר אצלו והייתי סקרן מאוד לראות איפה הוא גר. גיליתי שהדירה שלהם נראית רגילה לגמרי, קצת מיושנת ונקייה בצורה שהייתה מעוררת בקימי עוויתות קנאה.
חדרו של רותם נראה כמו חדר של ילד קטן. היה לו שולחן כתיבה מצופה פורמייקה צהובה, ילדותית, מיטת יחיד עם כיסוי מיטה מכוסה ציורי מכוניות, ופוסטרים עם דמויות של דיסני על הקירות. זה היה חדר נחמד מאוד בשביל ילד בן שש שבע שמתחיל רק עכשיו לקרוא בלי ניקוד, אבל נראה מאוד לא מתאים לבחור שעוד מעט ימלאו לו שמונה עשרה ושנהנה לגרום לי להשתולל מעונג בעזרת פיו ואצבעותיו הזריזות.
"אולי אני צריך לעשות פה קצת שינויים." אמר רותם במבוכה כשראה אותי בוהה בפליאה בציור ענק של גארפילד שהיה תלוי על הצד הפנימי של דלת חדרו.
"לא, מה פתאום? תשאיר הכול ככה, הילד שלך ושל דנה ממש יאהב את זה." עקצתי אותו ברשעות, והוא התנפל עלי והפיל אותי צוחק על שטיח צמרירי ונקי להפליא שהיה מעוטר בציור נאה של רכבת צבעונית מתפתלת בין הרים וגבעות, פרחים ופרפרים.
"תומי?" קראה מישהי מהחדר הסמוך, "מה אתה עושה שם תומי?"
"מי זה תומי?" לחשתי.
"אני." הסמיק רותם ויצא מהחדר. קצת חושש, אבל סקרן, פסעתי בעקבותיו לחדר השינה של אימו. היא שכבה על מיטה זוגית, ראשה נתמך בערמת כרים, מגבת לחה על מצחה, ונראתה קטנה ודומה להפליא לרותם, או שאולי הוא בעצם דמה לה?
היא חייכה אלי חיוך רפה, התנצלה שהיא מרגישה לא טוב, שאלה איך אני מרגיש ועצמה בעייפות את עיניה. איחלתי לה שתהיה בריאה ויצאתי חרש מהחדר.
המתנתי לרותם במטבח שהיה מצופה כולו פורמייקה מבהיקה בצבע תכלת, ואחרי ששתיתי כוס מים העפתי מבט מהחלון שהיה קרוע מעל הכיור ונדהמתי לגלות שאפשר לצפות משם בנדנדה שעמדה בקצה גן השעשועים הקטן, הנדנדה שבצילה היינו מתנשקים לפני הפרידה.
רותם יצא מחדר השינה של אימו, סוגר בעדינות את הדלת מאחוריו, ואמר שיש עוגת גבינה במקרר. אכלנו יחד עוגה ותוך כדי כך סיפרתי לו על איציק השוטר ועל האלבום והמחברת של עידו.
רותם אמר שטוב עשיתי ששתקתי ושמרתי את דעותיי לעצמי, והסכים איתי שמאז שעידו מת אף אחד לא אומר יותר מה הוא באמת חושב וכולם מתנהגים מוזר, אבל הרגשתי שדעתו מוסחת, וחלק מתשומת ליבו מופנה אל מה שקורה מאחורי דלת חדר השינה הסגורה, ולכן קיצרתי את ביקורי, אמרתי שאני עייף והלכתי הביתה.קימי המתין לי במטבח ושאל אם אני רעב.
"לא, אכלתי אצל רותם. אתה יודע שאימא שלו קוראת לו תומי?"
"תומי זה חמוד. מתאים לו. איך אימא שלו נראית?"
"דומה לו מאוד, קטנה ושקטה כזו."
קימי חייך ואמר שבטח התכוונתי להגיד שהוא דומה לה.
"כן, נכון. אתה צודק." הסכמתי והלכתי לחדר שלי כשקימי הולך בעקבותיי.
"תגיד, שמת לב שכולם מתנהגים מוזר אחרי שמישהו מת, לא אומרים מה הם באמת חושבים?"
"כן, ככה זה גוני, בעיקר כשזה מוות כזה טראגי ולא צפוי. תגיד, אפשר לשאול אותך משהו?"
"בטח, מה?"
"מאיפה השריטות האלו על הלחי שלך?"
"אמרתי לך, זה... אהה... זה... נפלתי."
"גוני."
"מה קימי?"
"תבטיח לי שאף פעם לא תשחק פוקר על כסף."
"למה לא?"
"כי אין לך פוקר פייס, אם תשחק על כסף תפסיד. אתה שקרן נוראי ילד."
צנחתי על מיטתי והתכופפתי לחלוץ נעליים ופתאום, בלי להבין למה, התחלתי לבכות. קימי התיישב לצידי וחיבק את כתפי, "מה קרה חמוד?"
"כלום." יבבתי, "אני לא מבין למה אני כזה. בעצם לא קרה כלום, אבל זה היה כל כך... כל כך..."
"מה? מה קרה גוני?"
"פגשתי את עידו לפני שהוא התאבד." גיליתי לו, ומיד אחר כך פשוט שפכתי הכול, כל מה שקרה באותו לילה, הלילה האחרון לחייו של עידו.
הוא הקשיב בשתיקה, ידו כרוכה על כתפי.
"אני לא מבין למה לא התנגדתי לו ברצינות. אני פשוט לא מבין את זה." הבטתי בפרקי ידי שכתמים שחורים עיטרו אותם, "הוא היה חזק, אבל גם אני לא איזה חלשלוש, אני פשוט לא מבין."
"אתה בטוח שזה היה עידו?"
"בטח שכן, ידעתי את זה מההתחלה, לרגע, אחרי שהוא דחף אותי ברשעות כזו ועיקם לי את הידיים חשבתי שאולי טעיתי, אבל אז הוא דיבר וידעתי שזה הוא. אני מכיר טוב את הקול שלו, זה היה עידו."
"אולי בגלל זה לא הצלחת להתנגד ברצינות?"
"לא יודע קימי, אבל אחרי שהשוטר הזה הראה לי את התמונות שלי שהוא אסף ואת המחברת ההיא עם השם שלי... אתה חושב שזה קרה באשמתי קימי?"
"לא, מה פתאום. הרי לא ידעת שהוא... שהוא מתעניין בך."
"כן ידעתי, אבל לא יכולתי... גם אם לא הייתי עם רותם... פשוט לא הייתי מסוגל קימי, לא עם מישהו שאני מכיר כל כך הרבה שנים. הרי ישבתי איתו על הסיר בגן. לא יכולתי לחשוב עליו בצורה כזו, זה פשוט דחה אותי."
"סיפרת על זה לרותם?"
"לא. רציתי לספר ולא הצלחתי. יש המון דברים שאני לא מצליח לדבר איתו עליהם."
"איזה דברים?"
"דברים, סתם דברים." השפלתי את מבטי אל נעלי והתחלתי להתיר את הקשרים בשרוכים.
קימי הניח יד מתחת לסנטרי והרים אותו כך שנאלצתי להביט בפניו.
"בעיות במיטה?"
"זה לא ממש בעיות. נורא טוב לי איתו, הוא.. אני... ממש טוב לנו, אבל..."
"אבל מה?"
"כל זמן שאני אקטיבי הכול בסדר, הוא מרוצה ואני מרוצה, באמת, הוא מדהים, הוא נראה ילדון חנון כזה, אבל הוא מסוגל לעשות לי דברים שלא היית מאמין, אבל לפעמים אני רוצה... לפעמים אני חולם על מה שהיה עם יורי."
"יורי? איזה יורי? המאמן מחדר הכושר? מה היה לך איתו?"
"שום דבר, תשכח מזה."
"לא יכול. הבן זונה הזה הוא בגילי, אל תגיד לי שהוא נגע בך?"
נאלצתי לספר לו מה קרה עם יורי ולהודות שאני חולם על זה לפעמים ומתגעגע מידי פעם לחוות משהו כזה שוב.
"לא שאני רוצה מישהו אחר חוץ מרותם, ואני לא רוצה את זה תמיד, אבל לפעמים בא לי... אתה מבין? ורותם לא מסוגל, הוא מנסה אבל לא יכול."
"כן, גם אצלנו זה ככה, זאת אומרת, אני אוהב מאוד את דודו, נהדר לי איתו, אבל לפעמים מתחשק לי לזיין והוא לא מסכים."
"אז בגלל זה אתה ועמית..."
"כן, אבל עכשיו כשמנדי שוב בסביבה נדמה לי שהסיפור הזה נגמר."
"בטח תמצאו מישהו אחר."
"כן, קרוב לוודאי." חייך קימי וליטף את לחיי כמו שעשה פעמים רבות כל כך בעבר.
אני בטוח שהוא רק רצה להגיד לי לילה טוב וללכת, אבל ברגע שעיני נפגשו בעיניו האוויר ביני לבינו נטען פתאום חשמל והמגע הקליל שלו בלחיי צרב את עורי.
למשך רגע אחד, מנותק מהקשרו, לא היינו גוני וקימי שמכירים זה את זה שנים אלא סתם שני גברים ש...
קימי התנער וקפץ על רגליו. "לילה טוב גונן." אמר בנוקשות וברח, משאיר אותי עם כל הדברים שלא הספקתי להגיד.
