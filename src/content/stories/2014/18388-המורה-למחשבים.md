---
id: 18388
title: "המורה למחשבים"
author: "מחפשת את האומץ"
author_id: 1389
date: "2014-10-16"
category: "כל ההתחלות"
tags: ['כל ההתחלות']
prev_chapter_id: 18064
next_chapter_id: 20281
original_url: "http://gogay.co.il/story.php?id=18388"
---

# המורה למחשבים

הייתי בכיתה א' או ב', קיבלתי את המחשב הראשון שלי. זה היה עוד בתקופת הדוס, קופסא גדולה כבדה מגושמת על הרצפה, מסך כבד בגודל של ארגז על השולחן. אולי אפילו לא היה עכבר רק מקלדת. שלא לדבר על אינטרנט. בהתחלה הגיעה מורה מבוגרת עם הבן שלה בגיל העשרה. אני לא זוכרת כמה זמן היו ומה לימדו, אבל די מהר הפסיקו לבוא, ואז, אימא הביאה אותו. סטודנט צעיר בתחום המחשבים. לעולם לא אשכח איך כבר בשיעור הראשון היה קליק מידי. הוא פתח את המחשב והראה לי את כל החלקים הפנימיים שלו, לימד אותי המון, היה מורה מדהים, נתן לי בסיס נהדר לידע שלי בתחום המחשבים. מעבר לכך התגלה כאדם מקסים, טוב לב ומצחיק. חיכיתי בשקיקה וציפייה גדולה לשיעור השבועי איתו. אהבתי אותו מאוד. זו הייתה אהבה נקייה, טהורה תמימה של ילדה קטנה וצעירה. מי חשב אז שאוהב נשים? לסבית? מה זה בכלל? מה ילדה בת שמונה תשע יודעת על אהבה רומנטית זוגית?לא הפסקתי לצחוק וליהנות איתו. ואז כשעליתי לכיתה ג' הוא סיים את לימודיו בבאר שבע וחזר למרכז. אחרי שהסתיים השיעור האחרון איתו, שיעור הפרידה והוא הלך בכיתי כל כך הרבה - בכי עצב וכאב שאי אפשר לשכוח. הוא אפילו הופיע לי בחלום כשעוד לא הבנתי שאני מאוהבת בחברה שלי או שזה היה תחילת התהליך הפנימי שלי, הם התנשקו. כשסיפרתי לה על כך היא צחקה עלי שבטח קינאתי בה שהתנשקה איתו ולא אני. הגבתי בחיוך ולא באמת עניתי. כנראה שבתוך תוכי התת מודע הביא את החלום הזה ואותו בחור סימל או העז לעשות את מה שכל כך רציתי בתוך תוכי בעמקי נשמתי, לנשק אותה להיות איתה, לאהוב אותה אבל לא העזתי אפילו לשקול את הרעיון. התגעגעתי אליו במשך שנים רבות וכל פעם ששמו הוזכר  או שחשבתי עליו נמרח לי חיוך נוסטלגי על הפנים. הסתקרנתי לדעת מה קורה איתו. אפילו פניתי למדור לחיפוש קרובים ברשת ב'. העלו אותי לשידור כי זה היה חדש, שונה, מרענן, צעיר. לא כל פעם מגיעה פניה ממישהי צעירה שמחפשת מורה. רוב הפניות עסקו בקרובי משפחה רחוקים משנים עברו. אחרי שלא התקבלה אף תגובה, אבא מצא את הטלפון של אמו שסיפרה מה קרה וקורה איתו במהלך השנים וכך השביעה את סקרנותי. היא הסבירה שכלל לא שומעים רדיו אצלם בבית, ולכן לא שמעו את הפניה שלי. פעם אחת אחרי שיצאתי מהארון מול אבא וסיפרתי לו על אהבתי לאותה חברה ונשים בכלל. הוא טען שאם אותו מורה היה בא היום ואומר לי – בואי, אני רוצה אותך - הייתי מתמסרת לו מיד. תשובתי לאבא הייתה שהוא מדבר שטויות, שזה לא נכון. שאני אוהבת נשים ונשים בלבד. שהאהבה לאותו מורה הייתה אהבה אחרת, שונה.יחלפו בחיי אנשים רבים שאוהב, אחשוק ואוהב נשים רבות, אבל תמיד תישמר לו פינה חמה בלב, זיכרון מתוק, אהבה אמיתית, כנה, פשוטה, טהורה, לאותו סטודנט, המורה למחשבים.
