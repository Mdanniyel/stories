---
id: 17730
title: "מקסימיליאן הגדול - פרק יג'"
author: "מיצפטל"
author_id: 1487
date: "2014-04-07"
category: "אהבת גברים"
tags: ['איידס', 'אהבה ביסקסואלית']
prev_chapter_id: 17729
next_chapter_id: 17731
original_url: "http://gogay.co.il/story.php?id=17730"
---

# מקסימיליאן הגדול - פרק יג'

כמה שבועות אחר כך נעשה שוב חמים והשמש זרחה. תיאו ישב במרפסת על כסא נוח מיושן שירש מסבתו וקרא ספר. אני עבדתי בגינה, חפרתי צלחות לעצי הפרי, ניכשתי עשבים, גזמתי ענפים יבשים וחשבתי על העתיד.
החיים כנער מלווה של תיאו מצאו חן בעיני. מצא חן בעיני שפעם ראשונה בחיי מישהו ניזקק לי בלי שום קשר לכושרי המיני. אהבתי לפתור בעיות שצצו בתחזוקת הבית הישן, לטפל בתיאו ובעצמי, ללכת לעבודה כמו בן אדם רגיל, (בסוף הגדילו לי מעט את המשרה, אבל לא בצורה משמעותית), והכי אהבתי שהלילות - זמן הפעילות העיקרית שלי בעבר – נותרו פנויים.
שוב לא הייתי צריך לצאת מהבית בלילה ולהתמודד עם גופות של זרים, עם התאוות והתשוקות שלהם, ללטף את השריטות שהם ביקשו לרפא דרך הגוף העייף שלי.
מעכשיו הלילות היו שלי בלבד. יכולתי לקרוא, להאזין למוזיקה, לראות טלוויזיה ולשחק שח עם תיאו.
המשכנו לישון באותה מיטה והיה לנו נעים יחד, אבל בלי מין. ידעתי שבבקרים הוא מנצל את הדקות בהן הייתי משאיר אותו לבד במיטה והולך להכין לנו קפה כדי לאונן. ריח הזרע והסומק על פניו הסגירו אותו. גם אני הרשיתי לעצמי להתפרק מידי פעם כשהייתי לבד במקלחת.
זה היה מוזר, אבל לא הטריד אותי במיוחד. לא מיהרתי לשום מקום. נהניתי להכיר אותו ולהעמיק את האינטימיות שלנו לאט ובלי לחץ.
דיברנו על כל מיני נושאים שונים ומשונים, מפוליטיקה עד אמנות ומוזיקה, דאגנו זה לזה באלף דרכים קטנות ונעימות - הלכנו יחד לטיולים כדי לשפר את התאבון של תיאו, עיסינו זה את כפות רגליו של השני, אני עשיתי כביסה והוא גיהץ את חולצותיי, אני הייתי נכנס איתו למקלחת ומשגיח עליו שלא ייפול, חופף את שערו ומנגב אותו, והוא היה מכין לי סנדוויצ'ים טעימים לעבודה ומתקשר אלי בצהרים להזכיר לי לקחת תרופות.
חיבבתי את פרצי ההתלהבות שלו - פעם הוא נישק אותי על פי מרוב שמחה כשהקבוצה שהוא עודד זכתה במשחק כדור סל, ואחר כך הסמיק והתנצל.
מצאה חן בעיני הנחרצות שבה הביע דעות גם כשהיו מופרכות לגמרי. מבחר הקללות הציורי שלו הצחיק אותי. הידע שלו במוזיקה, ובעיקר באמנות הנידחת של האופרה, הרשים אותי מאוד למרות שאישית העדפתי מחזות זמר.
"אתה כזה הומו." הוא היה פולט בבוז כשראה שאני נהנה מ'משחקי הפיז'מות' או מ'אוקלהומה' וצוחק משידורים ישנים של 'חברים' ו'ויל וגרייס', אבל נשאר לצפות בהם יחד איתי, משעין לפעמים את ראשו על כתפי ומניח לי לאחוז בידו.
שנינו היינו מבוהלים ומזועזעים מהמעבר החד שעשינו במחי בדיקה אחת מעולם הבריאים לעולם החולים, ונזקקנו לתמיכה רגשית ומעשית כאחד. בלי שדיברנו יותר מידי על רגשותינו הצלחנו לנחם זה את זה ולעודד אחד את השני.
תמכנו זה בזה כשחשנו תופעות לוואי של בחילות, סחרחורות, כאבי בטן וחוסר תיאבון וחשוב מכך המגורים יחד ריפאו את הרגשת הבדידות המעיקה שסבלנו ממנה.
הרעיון של אלכס היה טוב מאוד, היה לנו טוב ונוח יחד וזה מה שאמרתי לו כשהתקשר פתאום באותה שבת חורפית חמימה ושאל מה שלומי.
"תראה סאני," אמר והשתעל קצת במבוכה, מחווה נדירה מאוד אצלו, "שמעתי שמועות ועשיתי עוד קצת בירורים בקשר לתיאו, אני חושב שהטעיתי אותך."
"הטעית אותי בקשר למה?"
"לאחרונה גיליתי שתיאו כבר לא כל כך עשיר כמו שהיה פעם."
"אני יודע. למעשה הוא ממש תפרן, חוץ מהבית ורנטה קטנה אין לו כלום. אשתו לשעבר והעורכי דין שלה לקחו כמעט הכול."
"אתה יודע את זה?" הוא הופתע, "איך?"
"תיאו אמר לי, וחוץ מזה יש לי עיניים."
"אז ממה אתם חיים?"
"אני עובד, ואני לא צריך לשלם שכר דירה. אנחנו מסתדרים."
"אבל אתה מרוויח ממש פרוטות." נרעש אלכס שראה במשכורתי הצנועה מהעבודה בהייטק דמי כיס בלבד.
"הוסיפו לי עוד כמה שעות למשרה והרשו לי לקחת מחשב הביתה ככה שאני יכול לעבוד גם בבית. אני לא אוהב להשאיר את תיאו לבד יותר מידי זמן, יש לו סחרחורת נוראיות ולפעמים הוא סובל מכאבים ברגלים."
"אהה... ככה." שקע אלכס במחשבות.
"מה ככה?" תבעתי לדעת.
"סתם ככה, תראה סאני, עשיתי קצת חשבונות וגיליתי שאני עדיין חייב לך כספים מהשנה שעברה אז..."
"אתה לא חייב לי כלום אלכס, מה הקשקוש הזה?"
"אני כן חייב לך כי נתתי לך מידע מוטעה וסיבכתי אותך עם קליינט תפרן."
"אלכס, שנייה אחרי שנכנסתי לבית שלו וראיתי את המקרר הריק ידעתי מה המצב שם, אם לא היה מתאים לי הייתי הולך עוד בהתחלה."
"היית צריך ללכת, הייתי מוצא לך פתרון אחר."
"הפתרון שמצאת לי מעולה, לא רוצה פתרון אחר."
אלכס נאנח והתעקש שהוא כן חייב לי, הייתי רב איתו שלא, אבל יש כל כך הרבה דברים שאני רוצה לעשות עם הכסף שהוא רוצה לתת לי - פיזיותרפיה לתיאו, תוספי מזון שעולים המון, מזגן ומכונת כביסה חדשה ו...
"בסדר, תעשה מה שאתה רוצה." אני נכנע.
"יש עוד משהו סאני, אבל זה לא לטלפון."
"יאללה בוא לצהרים. אני אקרע אותך בשח, תיאו לימד אותי המון תרגילים חדשים."
הוא בא לצהרים עמוס אוכל בשביל גדוד, ראה את תיאו השתנק והחוויר. הוא הצליח לא להגיד שום דבר, אבל הפנים שלו אמרו הכול.
"אתה דווקא נראה מצוין." אמר לי אחר כך, כשרחצנו יחד כלים - תיאו נרדם על הספה בסלון, מרוצה שניצח את אלכס בקלות בשח.
"זה אחרת אצל כל אחד. יש כאלו שיכולים למשוך המון זמן אפילו בלי תרופות, ויש כאלו שקשה להם יותר, והתרופות לא תמיד עוזרות.
"הוא נראה נורא חלש ורזה. למה הוא לא אוכל?"
"כי יש לו בחילות. זה בגלל הקוקטיל הזה."
"אז שיפסיק לקחת אותו."
"אי אפשר, זה מה שמחזיק אותו בריא."
"בריא? הוא נראה כאילו הוא ברח ממחנה ריכוז."
"אם תוכל להשיג לו קצת חשיש... אומרים שזה משפר את התאבון."
אלכס התמלא מרץ, שלף את הנייד שלו, התקשר לאן שהתקשר והבטיח לי אספקת חומר אפגאני משובח עוד הערב לכל כמה זמן שארצה והכול על חשבונו.
כשהודיתי לו בחום, הוא הניד יד בביטול כאילו זה דבר של מה בכך, אבל מיד גבה מחיר על הטובה שעשה לי, "תראה סאני, יש איזה ילד... מישהו שעבד קצת אצלי... אחר כך הוא ניסה להיות עצמאי, חשב שהוא חכם גדול... נפל רע... חטף מכות, אונס, כל הסיפור הרגיל. הצעירים האלו לא מבינים כמה זה מסוכן לעבוד בלי גב, ובסוף, אחרי שהוא כבר הגיע לבית חולים חצי מת, גילו שהוא נשא. הוא אמור להשתחרר מחר מבית חולים, אבל אין לו לאן ללכת, זה רק עניין זמני, עד שהוא יתאושש קצת, אז חשבתי..."
"אין בעיות. שיבוא לפה לכמה ימים, יש לנו מקום."
"אתה לא רוצה לשאול את תיאו קודם?"
"תיאו יסכים. אני מכיר אותו, הוא ישמח לעזור."
"תגיד סאני, אתה ותיאו... אתם כאילו... אתם ישנים יחד?"
"רק ישנים, לא יותר מזה. אני חושב שאני לא הטעם שלו."
אלכס פרץ בצחוק, קרא לי דביל וגילה לי שאסי חיפש אותי במכון.
"בשביל מה הוא צריך אותי? אל תגלה לו איפה אני."
"לא סיפרתי לו כלום, אל תדאג. אמרתי שאין לי מושג לאן נעלמת, אבל הוא לא האמין לי. לדעתי הוא מתגעגע וגם קצת מתחרט. הוא קרא ולמד קצת על איידס והבין שהוא הגזים כשביקש שתסתלק."
אני חושב על הילדה ומתאפק לא לבכות. "יותר טוב שהוא לא ידע איפה אני, הם צדקו כשגירשו אותי, אין לי מקום אצלם."
"הוא נתן לי כסף בשבילך וגם תמונות של הקטנה."
"אני מסרב לגעת בכסף (ללא הועיל, כי אלכס הכניס לי אותו לחשבון הבנק בתוספת תרומה נכבדה משל עצמו) אבל לוקח את התמונות של החמודונות היפה שלי ומחביא אותן בארון מתחת לכל הניירת של הבדיקות שלנו.
אחרי שאלכס הלך תיאו התעורר. סיפרתי לו, קצת בחשש, על האורח שיגיע אלינו מחר הישר מבית חולים.
"אולי הייתי צריך לבקש ממך רשות?"
"אל תדבר שטויות. בטח שאני אשמח לעזור, בן כמה הוא?"
"ילד, בן עשרים ומשהו. רק לפני כמה חודשים השתחרר מהצבא. אני חושב שאלכס מרגיש קצת אשם כי הוא הרשה לו ללכת ולהיות עצמאי בגיל כל כך צעיר."
"אלכס מתרכך בזמן האחרון, הוא עוד יתחיל לתרום לצדקה." גיחך תיאו.
אני לא מעז לספר לו שאלכס כבר תורם ושאנחנו הצדקה שלו, ובמקום זה מנשק על לחיו ומודה לו שהוא נחמד כל כך אלי.
"מה תודה, תתפשט!" הוא מתבדח ומחזיר לי נשיקה, ופתאום אנחנו חבוקים חזק, מתנשקים כמו שני בני עשרה חרמנים, מושכים זה מעל זה את הבגדים.
"אתה לא חייב." הוא אומר לי כשאני נאבק בעטיפת הקונדום - אני כל כך חרמן עד שידי רועדות – "לעשות איתי סקס זה לא חלק מעבודת הליווי שלך."
"אם ככה אני מתפטר." אני מודיע לו, ומחלץ סוף סוף את עיגול הגומי המשומן מניר האלומיניום.
"אתה לא יכול להתפטר, אני פיטרתי אותך עוד קודם, כשהתנשקנו." הוא אומר, לוקח את הקונדום מידי ומעלה אותו על אברי.
"טוב מאוד." אני מודיע לו תוך שאני חודר לתוכו לאט לאט, מתענג על כל מ"מ מגופו, "זו הייתה חרא של עבודה בין כה וכה. אף פעם לא הבנתי לאן רצית שאני אלווה אותך."
"שששש... למה אתה מדבר כל כך הרבה?" הוא מניח את פיו על פי, נכרך סביבי, גופו הדק לוהט כנגד גופי, "שתוק ותנשק אותי."
רק אחר כך, הרבה אחר כך, כשהוא כבר ישן ואני נפטר מהקונדומים המשומשים בשירותים אני מתחיל להבין - סתום שכמוני - לאן אני אמור ללוות אותו, וזו הפעם הראשונה מאז שהרופא אמר לי שאני חיובי שאני מרשה לעצמי לבכות.
