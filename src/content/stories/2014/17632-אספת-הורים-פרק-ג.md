---
id: 17632
title: "אספת הורים - פרק ג'"
author: "אוהב חורף"
author_id: 1397
date: "2014-02-03"
category: "אהבת גברים"
tags: ['הורות ומשפחה אחרת']
prev_chapter_id: None
next_chapter_id: 17639
original_url: "http://gogay.co.il/story.php?id=17632"
---

# אספת הורים - פרק ג'

נשמתי נשימה ארוכה. "כן, בן. אנחנו מכירים עוד מימי בית הספר. רובי ואני גדלנו באותה שכונה, למדנו באותו בית ספר והיינו החברים הכי טובים." לא יכולתי להמשיך. זיכרונות כאובים שהצלחתי להשכיח במשך כל כך הרבה שנים, השנים האחרונות בתיכון, הריב הנוראי עם רובי, אחר כך הנתק שבא אחריו, והמשך החיים בלעדיו - ללא רובי בגיוס, ללא רובי לאורך כל השרות הצבאי, כולל לאחר הפציעה וההחלמה הממושכת, ללא רובי בחתונה עם עירית. ללא רובי. נקודה. ופתאום הכל צף...
כנראה שהשתתקתי, כי בן התבונן בי בריכוז רב, ממתין להמשך.
"היה לנו ריב ומאז לא דיברנו יותר."
"על מה רבתם?"
"זה היה כל כך מזמן, זה כבר לא חשוב."
בן שתק. עלינו במדרגות לדירה.
"אבא, זה כן היה חשוב, כי אם לא זה... אז לא הייתם מתנהגים ככה... כאילו שאתם... כאילו שאתם... אויבים."
פתחתי את הדלת, הדלקתי את האורות, והובלתי את בן לחדר האורחים. התיישבתי והוא התיישב צמוד אלי, מרים את זרועי ועוטף בה את עצמו, מצמיד את ראשו לחזי, ומתכרבל.
רכבת הרים של מחשבות חולפות בראשי. איך אני מסביר לבן את הקשר המיוחד שהיה בין רובי וביני...
"רובי ואני גדלנו כמו אחים. זה... זו... זו הייתה חברות שמאד מזכירה לי את החברות שבינך לבין איתי. הוא היה בא אלינו המון. ואת רוב הזמן בילינו יחד, מכינים שיעורים, משחקים, מבלים המון בים, ממש כמו אחים."
עצמתי עיני, שוקע בהרהורים שסחפו אותי לתמונות שחלפו במהירות עצומה. תמונות שכבר שכחתי שהיו קיימות ונצרתי אותן עמוק, דוחק אותן הרחק-הרחק, שלא יעוררו את הכאב הנוראי של הפרידה מרובי. משחקי הכדורסל בחצר הבלוק שלנו, הליכה יומיומית ברחובות השכונה שלנו בת גלים לעבר שפת הים, השחייה היומיומית שלנו גם בקיץ וגם בחורף, שעות של דייג, צמודים זה לזה בשולחן הלימודים, שיעורי בית ביחד, שינה באותה מיטה מאז היותנו בגן. כמו אחים תאומים. רובי ורמי. רמי ורובי. אבל יש גם תמונה אחת ששבה וצפה, ממאנת להעלם - יום אחד באתי לרובי ללמוד לבחינה, וכהרגלינו לא הקשתי בדלת. פתחתי אותה ואז ראיתי אותו ואת שירה מתעלסים. לא ראיתי את פניו של רובי, אבל שירה ראתה את פני. מבט שמעורבים בו שנאה וניצחון בוער בעיניה. תקופה ארוכה היא ניסתה להשיג אותי, לשכנע אותי להיות חבר שלה, אבל... מעולם לא חיבבתי אותה. אפילו לא סבלתי אותה. מאז שהייתה קטנה היה לה אופי של נחש, וזה לא השתנה, אלא להיפך. הלך והתגבר והתחזק ככל שגדלנו. ובכלל... אני הייתי מאוהב אנושות ברובי. שירה הגבירה את תנועות האגן שלה גונחת חזק יותר ולא מסיטה את עיניה מעיני... נהנית לראות את השוק, ואולי את התבוסה.
לא אמרתי דבר. הייתי בשוק, לקח לי שנייה להתאושש. סגרתי בשקט את הדלת. מבין שהייתי בשוק לא רק כי ראיתי אותם, אלא יותר כי באותו רגע נגוזו כל חלומותיי לאהוב את רובי, ולא רק בליבי, אלא כמו שחלמתי שנאהב. לתמיד.
עפתי במדרגות, ורצתי כמו מטורף לים. פשטתי את הבגדים, נותרתי בתחתוני וקפצתי מהסלעים למים הקרים. רציתי למות. אבל הים אהב אותי יותר מידי והחזיר אותי לחוף, עייף ומותש.
לקח לרובי ימים אחדים להרגיש שאני מתרחק ממנו, אבל יום אחד הוא פתח את הדלת מבלי להקיש ונכנס לחדרי. העמדתי פנים שאני מרוכז בשיעורים. הוא לא "קנה" את זה.
"רמי, מה קורה לך?"
"לומד... אתה יודע..."
"שירה אמרה לי שנכנסת כשהיינו... שהיינו..."
לא ניסיתי לעזור לו.
"שמע, רובי, אני צריך ללמוד... בבקשה תלך."
"אתה כועס עלי כי לקחתי לך את שירה?"
"מה?!"
"אני שואל אם אתה כועס עלי כי לקחתי לך את שירה?"
"השתגעת? שירה לא הייתה ולא תהייה שלי לעולם."
"אז למה אתה בורח ממני?"
"רובי, עשה טובה. אני חייב ללמוד ובדיוק אני ב..." ושבתי להתעסק במחברת, משים עצמי כלומד.
הוא קם, אבל במקום ללכת לדלת, הוא חיבק אותי מאחור.
"רמי, אני לא יודע מה עובר עליך. דבר איתי."
האותיות החלו לצוף והכל החל להתערפל. אני אף פעם לא בוכה, אבל הבנתי שדמעותיי הן שמציפות את הכתוב במחברת.
"רובי, לך. בבקשה לך. עכשיו."
"אני לא הולך עד שאתה לא אומר לי מה קורה." הוא המשיך לחבק אותי. אבל אני נאלמתי. הוא סובב אותי אליו, מביט בי מבוהל. "רמי אתה אף פעם... אף פעם לא בכית... מה קרה? עשיתי משהו? מה קורה חמוד, דבר איתי! למה אתה עצוב?" ואז שב וחיבק אותי.
התסכול התפרץ ממני בלי שרציתי וכשאני עטוף בזרועותיו השזופות אמרתי לו, "דביל אחד. אני אוהב אותך!"
"אבל, רמי... גם אני אוהב אותך... " הוא אמר בקול שקט, מנסה להביט בעיני.
"כן, אבל לא ככה..." לחשתי.
"מה 'לא ככה'?" הוא הרחיק אותי מחזהו, מנסה לאלץ אותי להביט בו.
לא יכולתי להגיד.
אבל רובי הבין. הוא הבין.
"התאהבת בי, נכון?" הוא לחש
לא עניתי.
"התאהבת בי, נכון או לא נכון?"
כשלא עניתי ועיני היו עסוקות באקרובטיקה כדי להתחמק מעיניו, הוא ניער את כתפי ואמר, "רמי... אני כל כך אוהב אותך, אבל לא... לא... לא ככה. אני... לא יכול... אני לא..."
מה שהתחיל כאוננות ביחד לפני שנרדמנו במיטה, או במקלחת אחרי הים... ואחר כך הפך למשהו עם הרבה יותר רגש... הפך ל... לא! כנראה כל זה היה בעיניו סתם... סתם... הוא לא... לא כמוני.
זרם הדמעות התחדש והן גלשו במהירות על לחיי.
חיבקתי אותו אלי חזק חזק, יודע שזהו. הכל נגמר.
"אני יודע, רובי. בגלל זה גם אני לא יכול..."
"אבל אנחנו כן יכולים להישאר חברים. למה לא? גדלנו יחד עוד מהסיר. אני אוהב אותך יותר מאשר את האחים והאחיות שלי. אנחנו... אי אפשר להתנתק ככה!"
אבל עם שירה ברקע, ועם הידיעה שהיא זכתה בו ולא אני, הייתי נחוש כשאמרתי, "רובי, לך. עכשיו. לך בבקשה."
הוא מאן וחיבק אותי חזק יותר. "אני לא הולך, אני לא רוצה ללכת! אני כל כך אוהב אותך ואני לא מבין..." הוא החל להרים את קולו בכעס. "זה כל כך ילדותי. אתה לא חושב?"
התפתלתי והשתחררתי מהחיבוק.
"טוב, אם אתה לא, אז אני הולך. ביי!" פתחתי את הדלת ויצאתי מהחדר, יצאתי מהבית ורצתי לים.
רובי ניסה להתקרב, בהפסקות בבית הספר, בצופים, אבל התחמקתי. בכל פעם ששירה הייתה בסביבה, היא מיהרה להפגין בעלות עליו, נתלית על כתפו, מחבקת אותו, מביטה בי באותו מבט ניצחון מהול בשנאה. זה לא היה קל. המרחק הלך וגדל, ובסוף רובי התייאש ורק היה מביט בי מרחוק עם מבט מלא כאב, ולפעמים כעס, ולפעמים עצב וגעגועים. עוד בשמינית עירית, שהייתה ידידה טובה מהכיתה המקבילה עוד מהגן, החלה להידחף לחיי, ומצאתי את עצמי מנוהל על ידה. היא הציעה לי חברות, וכשגמגמתי משהו, היא העדיפה להבין את זה כ'כן'. לא התנגדתי, זה היה נוח וגם נראה טוב מול הניסיונות של שירה.
לא היה שמח ממני כשסיימנו בית ספר וכל אחד מאיתנו פנה לדרך אחרת בצבא. בחופשות עירית לא השאירה לי זמן להיות לבד וסחבה אותי לטיולים ביחד. אחרי הפציעה בלבנון עירית באה לבקר אותי מידי יום בבית החולים שהיה ממש קרוב לביתנו. הגיעו כמעט כל החברים לכיתה, רק לא רובי ולשמחתי גם לא שירה. לא הייתי מסוגל לעמוד בכאב נוסף לכאבי הפציעה.
ועירית, כמו שהיא נכנסה לחיי, ככה היא גם יצאה. הדבר הכי נפלא שנשאר איתי לתמיד הוא בן.
הרגשתי מרפק נתקע בצלעותיי... "נו, ואמרת שהייתם כמו אחים..."
"ואז בתיכון היה ריב בינינו, ואז הוא מצא חברה ואני מצאתי חברה ואחרי התיכון התגייסנו כל אחד למקום אחר, הוא התחתן עם שירה ואני עם עירית ויותר לא נפגשנו, עד הערב."
אני בטוח שבן הבין שהמענה שלי מתחמק, אולם בתבונתו הרבה לא המשיך לשאול.
