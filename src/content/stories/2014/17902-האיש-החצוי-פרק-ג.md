---
id: 17902
title: "האיש החצוי - פרק ג'"
author: "אודיגו"
author_id: 1734
date: "2014-05-12"
category: "אהבת גברים"
tags: ['אהבה ביסקסואלית']
prev_chapter_id: 17901
next_chapter_id: 17903
original_url: "http://gogay.co.il/story.php?id=17902"
---

# האיש החצוי - פרק ג'

החתונה של מריו הייתה צנועה מאוד ונערכה בפנסיון קטן שבעליו הדתיים הסכימו לחתן אותם בחיפזון - מהיום להיום - כפי שהגדירה זאת בעלת האולם בחוסר טקט, כדי לעשות מצווה ולעזור להקים בית בישראל.
בגלל מצבה העדין של הכלה נחפז הרב למלמל את הברכות וקיצר ככל האפשר בטקס. עמדתי מול מריו, אוחז במוט החופה, וכשגמר להשחיל את הטבעת על אצבעה של לילי הרים את מבטו ועיניו נפגשו בעיני, וכשהרים את ההינומה מעל פניה ונשק לה התלהטו פני כאילו נשק לי.
אחר כך נפרדנו לשבוע שלם - הוא ולילי נסעו לירח דבש בטבריה ושהו שם בדירת חברים של הוריה של לילי.
הרגשתי בודד ועזוב, התגעגעתי אליו מאוד. מעולם לא נפרדנו לזמן כה רב ותחושת המועקה לא חלפה גם אחרי שאסתר בישרה לי בשמחה שהיא כבר לא מדממת ושהגיע הזמן לחדש את יחסינו כזוג נשוי. מילאתי את חובתי הגברית כראוי, היא רוותה נחת וגם אני לא סבלתי, אבל רק אחרי שהוא שב ונפגש איתי מול הגשר הנסתר, מתחת לעץ האיקליפטוס הענק, רווח לי ושמחת החיים חזרה אלי.
כמה חודשים אחרי נישואיו של מריו מצאה אסתר מודעה צנועה של עמידר המודיעה שהיא מעמידה למכרז בתים שימכרו לזוגות צעירים בלבד. היא נחפזה עם המודעה אל לילי והן סקרו יחד את הבתים המוצעים למכירה ובסופו של דבר החליטו על בית קטן אחד שעמד לא רחוק מביתנו - נטוע על אתה גבעת גיר וצופה על אותו ואדי מאובק.
הבית הקטן נזקק לשיפוץ אבל מחירו היה סביר מאוד וברור היה שהוא מציאה שאסור להחמיצה. הם מיהרו לקחת משכנתה וקנו אותו ומיד החל מריו בעבודת השיפוץ. החורף ההוא היה ארוך וקר וכמות המשקעים שירדו בו הייתה גדולה מהרגיל. בתחילת ינואר ירד שלג במשך כמה שעות, והקישון עלה על גדותיו והציף את חצר הבית השכור שהם גרו בו. גם עץ האיקליפטוס שלנו שעמד ממש על הגדה הוצף במים כמעט עד למחצית גובהו. מי הקישון עלו עד לגובה מחצית הקשתות של הגשרים והיה חשש שהם יציפו את הכביש וינתקו את הקריה שלנו מחיפה.
בגלל החורף הגשום פשתה רטיבות בקירות ביתם של מריו ולילי והם נאלצו לעזוב אותו מוקדם מהצפוי. אסתר העלתה רעיון שהם יגורו אצלנו עד תום שיפוץ ביתם כדי שיוכלו לחסוך בדמי השכירות. אני מודה שבהתחלה הרעיון שהוא ואני נגור יחד תחת קורת גג אחת במין אינטימיות משפחתית עם הנשים והילדים, ונראה זה את זה בפיז'מות ובשיער פרוע לא כל כך מצא חן בעיני. ראיתי שגם הוא חושב שזה עלול להיות בעייתי במקצת, אבל הנשים היו נלהבות כמו ילדות קטנות במסיבת פיז'מות ולא עמדנו בפני נחישותן.
"חוץ מזה באמת יש לנו חדר אורחים פנוי, וככה תחסכו כסף ותוכלו לגמור את השיפוץ לפני שהתינוק יולד." ניחמתי אותו כשהיינו לבד, שוכבים על שמיכה שפרשנו על הרצפה המאובקת של הבית הקטן שהם קנו.
הוא הביט בי במבט מעונה. "שלא תבין אותי לא נכון בועז, הסקס אתך מדהים והולך ומשתפר כל הזמן, אבל לא הייתי רוצה לגור אתך או עם אף גבר אחר. זה מתכון לצרות, הן יריבו או שאנחנו נריב. זה לא יגמר טוב."
"אל תהיה שלילי כל כך. יהיה בסדר, וסך הכל לא נהיה הרבה יחד, זה רק לכמה חודשים. אני בטוח שהבנות יסתדרו טוב, עם אסתר קשה לריב ובין כה לילי עובדת כל כך הרבה שעות עד שלא יהיה להן מתי לריב."
"ומה יהיה איתנו?" שאל עגום, "איך נסתדר עם כל הנשים הללו סביבנו?"
"יהיה בסדר." חזרתי והבטחתי לו, "בבית נהיה מנומסים ותרבותיים ובחוץ... אתה יודע...
ועכשיו תפסיק לקשקש כל כך הרבה ובוא ותנשק אותי כמו שצריך."
"אחר כך אתה בוכה שאני משאיר עליך סימנים." גיחך מריו והידק אותי אליו בכוח כמו שאהבתי.
"אחר כך זה אחר כך, עכשיו אני צריך להרגיש אותך עלי." הצמדתי את פי לפיו בכוח, מתענג על המגע המחוספס של זיפי זקנו על פני.
בסופו של דבר התברר שצדקתי, הבנות לא רבו אף פעם וגם אני והוא התקרבנו מאוד זה לזה בזכות המגורים יחד. כיום אני מבין שהצלחנו להימנע ממתחים כי הייתה בינינו חלוקת עבודה מושלמת - מריו עבד על הבית, מפקח על הפועלים ועושה כל מה שרק היה יכול בכוחות עצמו. אסתר ניהלה את משק הבית בשביל כולנו, בישלה, קנתה, וניקתה, וכמובן טיפלה בקטנה ואילו לילי, מתעלמת מכרסההתופחת, השקיעה שעות רבות בעבודתה. מריו קנטר אותה שהיא עוד תלד בחדר הישיבות של המפעל בו ניהלה ביד רמה את מחלקת השיווק.
אני המשכתי בחיי כרגיל, בבקרים הייתי הולך למשרד הביטוח שלי, מטפל בבעיות דחופות שמזכירתי הנאמנה לא יכלה לטפל בהן בכוחות עצמה, וחוזר בצהרים הביתה אוסף בדרך את מריו. אחרי ארוחת צהרים משותפת אסתר והתינוקת היו פורשות לנוח ואני ומריו היינו חוזרים לבית הגמור למחצה, פורשים שמיכה על הרצפה בחדר שהיה מיועד להיות חדר השינה שלהם נועלים את הדלת ואוהבים זה את זה בפראות. באותה תקופה היה הסקס שלנו פרוע במיוחד כמעט אלים ואני מודה שאחרי שסערת החרמנות הייתה נרגעת הייתי חש מבוכה מהדברים שעשינו זה לזה.
ניסיתי לדון איתו על כך פעם וכרגיל הוא היה נבוך מכדי לדבר ורק משך בכתפיו ואמר שככה זה ודי. אולי זה היה מעין פיצוי על עודף הנימוס וקרבת היתר שנכפתה עלינו כשגרנו יחד, אם כי סך הכל הופתעתי לגלות שאני די אוהב שיש עוד גבר בבית. היה לי עם מי לשתות בירה ועם מי לצפות בספורט טלוויזיה. שנינו אהבנו מאוד כדור סל ואגרוף, ואהבנו לשבת בחדר הילדים על השטיח פחיות בירה בידינו בעוד הנשים יושבות עם הקטנה בסלון וצופות בסדרות רומנטיות.
בבית, גם בשעות שהיינו לבד, מעולם לא נגענו זה בזה. הבית היה שייך לנשים ולילדים, שם התנהגנו כמו סטרייטים, מדחיקים את המשיכה שחשנו אחד כלפי השני, משיכה שהייתה מתפרצת אחר כך בעוצמה מענגת, אבל מפחידה מעט.
לא יודע אם הייתי מחזיק מעמד הרבה זמן בחיים חצויים כל כך, אבל כל זמן שזה נמשך זה היה טוב. התגעגעתי אליו כשהם עזבו זמן קצר אחרי שהתינוקת אשרת נולדה ותמיד שמחתי כשהוא היה בא לצפות יחד איתי בטלוויזיה או סתם לשבת על בירה ופיצוחים.
קודם היינו שני גברים שאהבו לעשות סקס זה עם זה, אבל אחרי תקופת המגורים שלנו יחד נעשינו גם חברים והקשר שלנו שהתחיל בסקס בלבד התחזק עוד יותר."ומה יהיה בחורף הבא?" שאלתי אותו כשבא האביב והם חגגו את מסיבת חנוכת הבית.
הוא הביט בי בפקפוק, "עד החורף הבא יש עוד הרבה זמן, אתה חושב שאני ואתה... שנהיה עוד ביחד?"
"כן, אני בטוח שנהיה ביחד." הנחתי יד על שכמו. הרעיון שאני ומריו נפרד היה בעיני בלתי מתקבל על הדעת כמעט כמו הרעיון שאתגרש מאם ילדי.
לילי, נושאת את אושרת התינוקת בזרועותיה, נדחפה ביני לבינו, מניחה את הפעוטה בת החודש בזרועותיו. "אני מקווה שאתם לא סתם מרכלים אלא מתכננים את בית העץ שלנו." הכריזה, לחייה סמוקות מהיין שלגמה ושדיה החצופים מתנודדים בעליזות מתחת לחולצה ההדוקה מידי שלבשה. יכולתי להבחין במתאר הפטמות הכהה מתחת לבד הדק של החולצה הלא מהוגנת שלה והמחשוף שגילה את העמק בין שדיה בהחלט לא נראה לי הולם אם צעירה.
"אני אבנה לך בית עץ נהדר." חייך מריו אל אושרת הנמה בזרועותיו, "עם גג וקירות וחלונות, ואפילו עם דלת."
עוד באותו קיץ הוא בנה בעזרתי בית עץ לתפארת. הבית הקטן נח בבטחה בין ענפיו החסונים של אלון תבור עתיק, נחבא בין העלים הירוקים הוא נראה כמין קן אנושי נחמד.
היה שם דרגש תלוי שרופד במזרון והחלונות כוסו בוילונות כותנה ירוקים ועבים שתפרה אסתר. עד שהילדים בגרו מספיק כדי לטפס בכוחות עצמם בסולם שהוביל אליו הוא היווה פתרון מצוין למפגשים שלנו בימות החורף הקרים.
כמה שנים אחר כך העברתי את משרדי למערכת חדרים מרווחת מעל למסעדה במרכז הקריה והעמדתי בחדר הכניסה ספה נוחה שבמשך היום שימשה את הקליינטים שלי ובערבים שימשה אותי ואותו, ובכל זאת, ברגע שהיה מספיק חם היינו נחפזים אל העץ שלנו ממול לגשר הנסתר ופורשים שמיכה על העלים היבשים של האיקליפטוס, שמחים בחופת עלים הצרים והריחניים וברחשו של הקישון שליווה במלמולו הרגוע את אהבתנו.
לא הכל היה כל כך אידיאלי - היו גם משברים, היו מריבות, היו פרידות קטנות שתמיד נגמרו אחרי כמה ימים של געגועים קשים מנשוא משני הצדדים, והייתה גם הפרידה הגדולה כשחשבתי שכמעט איבדתי אותו.
זה קרה בקיץ של השנה השנייה שלנו יחד, מיד אחרי שמריו חזר מהמילואים בלבנון. ברגע שהוא חזר הרגשתי שמשהו בו שונה, מתנכר, לא כתמול שלשום.
המתנתי לשובו בקוצר רוח, מתגעגע וחרד לשלומו. הפגישה הראשונה הייתה מאכזבת, הסקס היה מכני וחסר רגש והייתה לי הרגשה שאני מחבק אדם זר שרק נראה כמוהו אבל הוא לא מריו שלי. ניסיתי לנחם את עצמי שרק נדמה לי ושזה בגלל הפירוד הממושך ואחר כך המצב ישתפר אבל טעיתי גם הפגישות שבאו אחר כך אכזבו.
הוא סירב להיפגש מתחת לעץ האיקליפטוס למרות שכבר היה די חמים והתעקש על הספה במשרד שם היה עלינו להיות שקטים מאוד ולשבת כמו גנבים בחושך חוששים שהשכנים מתחתנו ירגישו בנוכחותנו.
"מה קורה אתך?" אבדתי את סבלנותי אחרי שהוא הדף שוב את ידי המגששת בין ירכיו.
"אני לא מרגיש טוב, אני הולך." אמר ופנה לדלת.
עצרתי בעדו. "אתה לא הולך עד שתספר לי הכל."
"הכל? אתה רוצה לדעת הכל?" הוא התלקח פתאום בזעם, "אז הנה, תשמע הכל." ואז הוא סיפר לי הכל – הוא בגד בי עם גבר אחר וזה עוד לא היה החלק הגרוע, הגרוע ביותר הייתה העובדה שהבחור ההוא הלך וסיפר לכולם שמריו מצץ לו בעמדת השמירה כשהוא נרדם, ועשה סקנדל ענקי, מעמיד פנים שהוא קורבן תמים שהותקף בשנתו על ידי ההומו הזה.
"זה לא היה נכון." אמר מריו, פניו בוערים מבושה. "הוא לא ישן, הוא גמר ונהנה מאוד, ורק אחר כך... אני לא יודע למה הוא רץ אחר כך לספר לכולם ש... לא יכולתי להישאר שם יותר כמובן, ולמזלי המפקד הכיר אותי עוד מהסדיר והעביר אותי למחלקה אחרת. גם לשם הגיעו שמועות, אבל מעורפלות ואיכשהו יצאתי מזה בשלום למרות שכמה אנשים הסתכלו עלי במבטים מאוד לא נעימים במקלחת." הוא הרים אלי פנים אומללים, "חשבתי שאיתן חבר שלי, התיידדנו בזמן השמירה, דיברנו על הכל, והוא רצה... הוא לא דיבר בצורה מפורשת, אבל ידעתי שהוא רוצה את זה בדיוק כמוני. אם הוא היה אומר לא הייתי מפסיק מיד... לא הכרחתי אותו ולא ניצלתי אותו בועז, אתה מאמין לי?"
כל הכעס שלי על הבגידה שלו התפוגג למראה האומללות שעל פניו. "איתן היה חייב לעשות מהומה ולהעמיד פנים שהוא קורבן תמים דווקא בגלל שהוא כן נהנה, רק ככה הוא היה יכול להתמודד עם הרצון שלו שגבר..." הסברתי למריו ואחר כך השתתקתי, הוא הרי הבין את זה לבד.
קמתי והלכתי להביט החוצה דרך החלון כדי לא להתבונן בפניו. אני זוכר היטב, למרות שחלפו מאז מעל עשר שנים, שפועלי המועצה עמדו סביב בור ביוב פתוח ממש מתחת לחלון והתייעצו איך לפתור איזו בעיה. אחד מהם, צעיר דק גזרה וקצוץ שיער בסרבל כחול ומהוה החל לרדת בסולם לתוך הביוב. הבטתי בו, יורד בזהירות לתוך הבור שנפער במדרכה, והתאמצתי לא לחשוב על פיו של מריו שנישקתי פעמים כה רבות נוגע בצורה כזו בגבר אחר...
"מה פתאום עשית דבר כזה?" שאלתי חרש, מסתובב ומביט בפניו.
הקפדתי לדבר בקול שקט בלי להאשים ובלי להתנפל עליו. ברגע הראשון ששמעתי מה קרה אפילו לא כעסתי עליו, הייתי אומלל מידי והרגשתי עייף ומרוקן מכדי לצעוק ולקנא.
הוא השפיל מבט ושיחק בעצבנות בידיו. ידעתי שהוא לא יכול להביט בעיני מרוב בושה. גם אני התביישתי בלי לדעת למה בעצם.
זה היה אחד הימים הגרועים בחיי והגרוע מכל היה שידעתי שאני לא אוכל בסופו של אותו יום נורא ללכת הביתה, להניח את ראשי בחיקה הרך של אסתר ולגלות לפניה את ליבי. את הבעיה הזו יהיה עלי לפתור בכוחות עצמי.
"נו מריו," דחקתי בו בעדינות כאילו היה ילד מבויש, "מה פתאום הלכת ומצצת לאדם שאתה בקושי מכיר? למה? בשביל מה זה היה טוב?"
"הייתי נורא חרמן, לא הייתי בבית כמעט שבועיים והוא היה שם ו... פשוט בא לי אז עשיתי את זה." אמר חרש.
"אני מבין." אמרתי למרות שלא הבנתי.
"אני רוצה שנפסיק עם זה בועז." המשיך מריו לדבר בקול שקט ונורא שמעולם לא שמעתי כמותו יוצא מפיו. הוא הרים מבט והביט בי בעיניו הכהות, מתחנן שאבין אותו, שאמשיך לתמוך בו למרות הכל. "נשבעתי לעצמי שאם אני יוצא בשלום מהבלגאן ההוא אני לא נוגע יותר בגבר עד סוף ימי חיי."
הכעס שהדחקתי התפרץ בבת אחת. "תעשה מה שאתה רוצה," אמרתי בקול קר, "אני בין כה וכה לא רוצה לגעת בך אחרי שבגדת בי."
הוא התחיל לצחוק, צחוק מפחיד של קדם היסטריה. "אני בגדתי בך? ומה אתך? אתה לא בוגד בי עם אשתך? אני לא בוגד בך עם לילי? מה זה משנה? אתה לא מבין שכלנו בוגדים כל הזמן." צעק וברח החוצה.
במשך כמה שבועות איומים הצלחנו להימנע מלראות ולדבר זה עם זה. גם כשנפגשנו במקרה לא דברנו. מי שהשלים בינינו היו הנשים ששמו לב שפתאום החברות שלנו התקררה. הן ראו כמה אנחנו אומללים, טכסו עצה והחליטו לפייס אותנו בכוח.
לילי הזמינה אותנו עם הילדים לארוחת שבת ואסתר, שבדרך כלל לא נהגה להציק לי בנושאים כאלו, התעקשה הפעם שעלי לבוא, מסרבת לקבל תירוצים של כאב ראש הצטננות וחולשה כללית. "אני יודעת למה אתה לא רוצה להיפגש עם מריו." אמרה והביטה ישר בעיני.
ליבי קפץ באותו רגע בבהלה בתוך חזי ולרגע חשבתי שהנה אני הולך להיות אחד מאותם גברים שיגידו עליהם בצער – תראו את בועז, איך הוא מת מהתקף לב למרות שהוא לא שמן ולא מעשן, היה רק בן שלושים וחמש ותראו איך הוא נגמר תוך שנייה – אבל מסתבר שטעיתי, היא לא ידעה את האמת ואני לא עמדתי לקבל התקף לב.
מיד אחרי האוכל שולחנו מהשולחן לגינה כדי שאני - המומחה לגננות בקבוצה הקטנה שלנו - אחווה את דעתי על העץ החדש שמריו רצה לטעת בגינה שלו.
עמדנו והבטנו בעץ - מין פיקוס יפה עלים שלא ידעתי את שמו, אבל הייתי בטוח ששורשיו יחתרו תחת יסודות הבית אם הוא יישתל קרוב מידי – ושתקנו.
"נו?" שבר מריו לבסוף את השתיקה.
"זה פיקוס אני חושב." אמרתי, "לדעתי הוא ירים לך את הבית עם השורשים שלו אם תשתול אותו קרוב מידי."
"טוב, אז אני אשתול אותו רחוק מהבית." אמר מריו ושוב שתקנו.
"אני נורא מתגעגע אליך." הוא התפרץ פתאום, ומיד ברח לבית העץ.
הלכתי אחריו כמהופנט אומר לעצמי שאני טיפש וחסר אופי ודביל, אבל גם אני התגעגעתי ועמד לי נורא. הפסקתי לחשוב. הנחתי לזין שלי להוביל וצעדתי אחריו. הסתגרנו בפנים והסתערנו זה על זה כמו אנשים גוועים ברעב שמתנפלים על אוכל.
אחר כך הוא בכה וביקש סליחה ונשבע שהוא אף פעם לא יעשה יותר... סתמתי את פיו בנשיקה וביקשתי שלא יבטיח לי יותר דברים כאלו, רק שיזהר מאוד מאוד ושיזכור שחוץ מלילי והילדים עליו לחשוב גם עלי.
"מה סיפרת ללילי על המריבה שלנו?" שאלתי, "היא העבירה את זה לאסתר שבטוחה שאני יודע על מה מדובר. הרגשתי כמו אידיוט כשאסתר אמרה שהיא יודעת מלילי על מה רבנו, מזל שמיהרנו לצאת אחרת היא הייתה קולטת שאין לי מושג על מה מדובר."
מריו צחק ובמקום לענות סחף אותי לסיבוב נוסף.
רק אחר כך, אחרי שכבר נרגענו והיינו מסוגלים לדבר, הסתבר לי שהוא סיפר לאשתו שרבנו בגלל תחרות אגרוף שראינו בטלוויזיה. לפי הסיפור שלו אני טענתי שהשופט החמיר מידי ומריו התעקש שהשופט צודק, ובגלל הויכוח הזה אנחנו ברוגז.
זה היה סיפור מגוחך שגרם לנשים שלנו להיות בטוחות עוד יותר במה שחשדו בו בין כה וכה – הבעלים שלהם רק נראים כמו גברים בוגרים, אבל למעשה הם חושבים ומתנהגים כמו צמד בני טיפש עשרה.
"מה פתאום סיפרת ללילי שטות כזו?" התפלאתי.
הוא צחק ומשך בכתפיו, "לא יודע. זה הדבר הראשון שקפץ לי לראש. בין כה היא לא מבינה כלום באגרוף."
"כאילו שאתה כן." קנטרתי אותו.
"יותר ממך." משך אותי מריו אליו, מחבק אותי בכוח. רק אז הרשיתי לעצמי לבכות את הבכי ששמרתי בפנים כל אותו הזמן. אני לא יודע אם הוא בגד בי מאז, אני מניח שכן, למדתי לא לשאול.
הרבה שנים עברו מאז ועד היום אני לא מבין למה אנשים מתרוצצים בעולם, אומללים וחסרי מנוחה ומנסים לקיים יחסי מין עם זרים גמורים במקום להתאמץ לאהוב טוב יותר את בני משפחתם.
יש לי אותו ואת אסתר ואת הילדים שלי ודי לי בכך.
