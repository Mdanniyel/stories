---
id: 17714
title: "חור שחור - פרק ג'"
author: "אוהב חורף"
author_id: 1397
date: "2014-02-27"
category: "אהבת גברים"
tags: ['אהבה וזוגיות']
prev_chapter_id: 17713
next_chapter_id: 17715
original_url: "http://gogay.co.il/story.php?id=17714"
---

# חור שחור - פרק ג'

אחרי לכתו של נועם הגיע צמד חוקרים וחקר אותי על התאונה. הם אמרו שהגיעו קודם, אבל אז עדיין לא הייתי בהכרה. סיפרתי להם שאני ממש לא זוכר כלום ושהופתעתי לשמוע מנועם על מה שקרה. הם לא נשארו הרבה זמן, ורק סיפרו שאכן נכנס בי רכב מהצד, שנהגו נהרג והחוקרת חייכה כשסיפרה, "הרכב שלך במצב טוטאלוס, הרבה יותר גרוע ממך." הם איחלו לי החלמה מהירה והסתלקו.
הזמן עובר בעצלתיים, מצבי משתפר וגם הכאבים פוחתים. למחרת ביקורו של נועם כבר הוציאו את הנקז וניתקו אותי מהאינפוזיה.
אני מוצא את עצמי מבלה הרבה בבהייה בנוף המדברי. בעודי באחד מאותם רגעי בהייה, שמעתי פתאום קול גברי אומר מאחורי, "יש לך אורח ירון, תתנהג יפה." הסתובבתי וראיתי מולי את נועם, פניו מאירים בחיוכו שובה הלב ועיניו נוצצות. פרפרים התחילו לרחף לי בבטן. הוא היה הדבר האחרון שציפיתי לו.
"הי, נועם... אני אתחיל לחשוד בך שאתה מכור לבתי חולים או משהו כזה."
הוא צחק והתקרב אלי.
"מה שלומך ירון?"
"אם הייתי יכול לרוץ כבר הייתי בורח מכאן. כיף שבאת. באמת שלא..." אבל הוא לא הניח לי להמשיך.
"הבאתי לך חוברת ענקית של תשבצים ויש בה כמה תשבצי היגיון. תראה את זה בעמוד שבעים ושמונה. יש בו שני דברים שלא הצלחתי... נראה אותך, ובלי בילופים ובלי להציץ בפתרונות." הוא שלף מתרמילו חוברת והגיש לי.
הרגשתי שלמרות הגבס המכביד אני הופך קל מרוב שמחה. זה הרגיש לי... מין תערובת של טוב עם מוזרות. אני ידוע כסוציומט אמיתי, והנה, מפליא אותי שאני כל כך שמח שהגבר המקסים הזה מגלה בי עניין, הרגשה בהחלט נעימה.
"יכול לצאת קצת? יש קפה למטה."
"בטח, בוא תראה איך אני עושה חאראקות עם הכסא." הוא צחק, הפניתי את כיסא הגלגלים לעבר הדלת ופנינו לעבר המעלית.
יצאנו החוצה, שתינו קפה והיה מאד נעים להיות ביחד. השיחה קלחה, סיפרתי לו את המעט שהיה אפשר לספר על העבודה שלי, והוא סיפר לי בעיניים נוצצות ובקול מלא גאווה על המשק שלו.
הוא סיפר על אחיו שלא רצו בכלל לשמוע על עבודה במשק, ועל אחיותיו שסירבו לחיות ב'חור הזה' ואיך מיד לאחר שהתחתנו מיהרו לברוח לעיר. הוא מגדל גן ירק אורגני, יש לו רפת קטנה והוא מייצר גבינות ויוגורט 'כמו של פעם' הוסיף בגאווה. הוא מוכר אותם למעדניות ולמלונות בוטיק קטנים שמחפשים תוצרת איכותית.
שוחחנו על מוזיקה. שנינו אוהבים מוזיקה ישראלית. הזמן עבר במהירות, והשיחה נדדה לספרים שקראנו לאחרונה. הוא גם אוהב את מאיר שלו, כמוני, וקורא בכל הזדמנות. העבודה במשק לא מאפשרת לו הרבה פנאי, אבל יש עונות רגועות יחסית ואז הוא משלים חוסרים.
כשהוא התחיל להציץ בשעון, מיהרתי להציע, "נועם, אם אתה ממהר לרכבת אני יכול לחזור למחלקה לבדי, אני די מסתדר..."
"אני יודע, ירון. אתה נראה לי טיפוס מאד עצמאי. אבל יש עוד קצת זמן עד לרכבת הבאה ואני אוכל להספיק גם לעלות איתך למחלקה וגם להספיק לרכבת." כשפציתי את פי כדי להגיב הוא היסה אותי וניסה גישה אחרת, "עדיף לי לבלות בחברתך מאשר להמתין לבד על הרציף." הרמתי ידיים והתקדמנו לעבר המעליות.
נועם המשיך לבקר אותי כמעט מידי יום ואף פעם בא לא בידיים ריקות. לפעמים מאפה ידי אימו, לפעמים ריבה חדשה שרקח, לפעמים ספר. רק כאשר היה עליו להוביל סחורה או שהעבודה התארכה הוא לא הגיע, ותמיד דאג להתקשר ולהודיע לי.
תהיתי מה קורה. הוא לא סיפר על עצמו בהיבט האישי. לא שאלתי, וגם הוא לא שאל. פשוט הנחתי לעצמי ליהנות מחברתו, מתשומת הלב ומהפינוקים שהעריף עלי. אבל בתוכי ידעתי שזה עלול להגיע ושיתכן ותתעורר שיחה על נושאים אישיים יותר. ומה יהיה אז?
אין לי מושג.
בינתיים הודיעו לי שיתכן ובימים הקרובים אשתחרר.
פתאום זה נחת עלי. האם אצליח להסתדר לבד עם יד ועם רגל מגובסות? ואז קולו של ה'אני' הרגיל שלי משכנע אותי שבטח שאני יכול... תמיד אני יכול להזמין אוכל, ואני יכול להזמין מצרכים בסופרמרקט ושישלחו לי אותם הביתה. אני אצליח... אני חושב...
בביקור הבא של נועם ירדנו שוב לשתות קפה למטה, ושם סיפרתי לו את הבשורה.
הוא הרהר ושתק שתיקה ממושכת. אחר כך הרים מבטו הביט בי במבט רציני ואמר, "אתה לא חוזר הביתה ככה. אתה בא אלי."
נדהמתי. "השתגעת?"
"לא. אני רציני לגמרי."
"נועם, קודם כל תודה על ההצעה. אבל בחייך, יש לך משק ויש לך עבודה עד מעל לראש. הדבר האחרון שאתה צריך עכשיו זה אותי."
"אל תהיה דביל. אני לא מבין איך הם ממהרים כל כך לשחרר אותך. אתה חי לבד. איך תתקלח? איך תבשל, איך תעשה קניות? אסור לך להיות לבד. אתה צריך להיות תחת השגחה."
"נועם, תודה, באמת... אבל אל תיסחף. אני..."
"ירון, שמע, יש לי בית חמוד וריק במושב, ואני בדרך כלל עובד בסביבה. יש המון ספרים ויש המון מוזיקה טובה. אשגיח עליך, אבל לא אציק לך יותר מידי. מה איכפת לך?"
איכפת לי כי... כי אני לא אוהב שמרחמים עלי. כי אני אוהב להסתדר לבד. אבל לא רציתי לפגוע בנועם. למדתי שהוא רגיש ונעים ועם המון רצון טוב. ניסיתי אסטרטגיה אחרת.
"נועם, אני... אני צריך לחזור לדירה שלי וללמוד להסתדר. לא ארגיש נוח ליפול עליך..."
"ירון, אל תדבר שטויות. תלמד להיות עצמאי אצלי, תחת השגחה. זה חסר אחריות לשחרר אותך ככה. אבל... אם באמת תרצה תוכל לעזור להכין לנו קפה מידי פעם או לעשות מה שתראה לנכון שאתה יכול. אבל גם אם יבוא לך לשבת ולקרוא וליהנות כמו בבית הבראה, אין בעיה."
"אבל נועם, תקשיב... אתה בכלל לא מכיר אותי. אני יכול להיות ממש אנטיפט לפעמים, ו..."
הוא היסה אותי. "למדתי לסמוך על תחושות הבטן שלי. ותחושות הבטן שלי אומרות לי שתחת מעטה הסוציומט שיכול להיות גם מאד אנטיפט מתחבא איש רגיש, תרבותי, נבון ו... אני בדרך כלל לא טועה."
שתקתי, והחלטתי לא לגעת עוד בנושא עד שהשחרור יהיה מעשי ואז נראה.
אבל בתוך תוכי הבנתי שיכול להיות שהוא צודק. צודק, אבל... נאנחתי, יודע שאני חייב לומר לו את האמת. לפני ש... לפני שיהיה מאוחר מידי.
