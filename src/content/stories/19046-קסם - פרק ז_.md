---
id: 19046
title: "קסם - פרק ז'"
author: "mikka"
author_id: 1975
date: "2015-06-22"
category: "אהבת נשים"
tags: ['אהבת נשים']
prev_chapter_id: 19038
next_chapter_id: 19055
original_url: "http://gogay.co.il/story.php?id=19046"
---

# קסם - פרק ז'

**דנה**כשקיבלתי ממנה הודעה שמבקשת שניפגש, הרגשתי הקלה. בשבוע האחרון עשיתי לה 'ברוגז' הפגנתי והזנתי את רגשות העלבון שלי בכעס צדקני. אבל האמת היא שהתגעגעתי לממזרה, ואני לא טובה בלכעוס למרחקים ארוכים.
 המצב הזה שלה - הביזארי לחלוטין, יש לציין - תפס את שתינו בהפתעה.מאז שהפכנו לחברות הכי טובות אי שם בגן חובה, אי אפשר היה להפריד בינינו, עברנו הכל ביחד. לא תמיד היינו באותה כיתה, לא התגייסנו באותו זמן, כל אחת הלכה לכיוון אחר אחרי הצבא, ואפילו חברות וחברים משותפים אין לנו כמעט בכלל, אבל אין נקודת ציון בחיים שלי ששני לא היתה חלק ממנה. כל כך שונות אנחנו אחת מהשניה, וכל כך משלימות אחת את השניה, שההורים שלי קוראים לנו עד היום 'מלח ופלפל'. היא טענה שזה בגלל שהשיער שלה כהה ושלי בהיר, אני טענתי שזה בגלל שאני פלפלית ושהיא בוכה כל הזמן, מה שכמובן היה גורם לה לבכות... עד גיל מסויים שבו היא פשוט התחילה לצחוק מכל דבר ומאז לא הפסיקה. 
 בתיכון היו קוראים לנו 'הזוג הנשוי', בצבא היו בטוחים בהתחלה שאני מתבודדת כל ערב כדי לדבר עם החבר שלי, וכששמעו לשון נקבה חשבו שאני לסבית, ולא הרבה זמן אחרי זה באמת נעשיתי קצת לסבית... אבל לא בגלל שני. 
 כשגדלים ומתבגרים ביחד כמו שאנחנו גדלנו, האדם השני הופך כבר לחלק מהגוף, כמו יד ורגל ועין וריאה. ואף אחד לא קם בבוקר ומסתכל על היד שלו ואומר, 'איזו יד יפה, אני חושב שאני יכול קצת להתאהב בה עכשיו.' 
 כך, רק כשמישהי שהגיעה להשתלמות אצלי בבסיס פלירטטה איתי בעקשנות, גיליתי פתאום שזה דוקא די מוצא חן בעיניי. זה היה רק טבעי שהדבר הראשון שאעשה יהיה להתקשר לחברה הכי טובה שלי, זו שאמא שלה מספרת שעוד לפני שנולדה כבר קרצה לאחות באולטרסאונד.
 קצת אחרי זה, היה לנו רגע אחד של סקרנות שבו הקירבה בינינו חצתה לרגע את הגבול של חברוּת, אבל זה היה כל כך מוזר לשתינו, שלא יכולנו אלא לצחוק על עצמנו ולשכוח מ"התקלה", כמו שקראנו לזה מאז. 
 כשמישהי חברה שלך כמו ששני חברה שלי, את לא רואה בה 'לסבית' אלא חלק מעצמך.
 אני, בכל מקרה, נשארתי על התפר. לא מצאתי לנכון להוציא את הגברים לגמרי מחיי, ובמשך תקופה ארוכה אלו היו הקשרים היותר רציניים שלי וכמעט לגמרי גם היחידים. אבל בשנים האחרונות, ולמגינת ליבם של הוריי יש לומר, אני מוצאת את עצמי יותר ויותר חולמת את העתיד שלי עם אישה לצידי.
 בוודאי קל להבין עכשיו למה הייתי כל כך מופתעת כשערב אחד, אחרי מסיבה רגילה לחלוטין, האישה בחלום לבשה את דמותה של שני.מלראות את הנפש שלה, עברתי לראות את הגוף שלה. תפסתי את עצמי מסתכלת על דברים אצלה שהייתי אדישה אליהם לגמרי לפני כן, חושבת מחשבות שהרגישו לי כמעט כמו פשע.
 אפילו אחרי שהיא הסבירה לי מה קורה - ובחיי שהייתי ממליצה לה בעדינות לאשפז את עצמה בהקדם אלמלא הרגשתי אני עצמי קצת מטורללת - עוד נעלבתי מזה שהיא מנסה את כוחה עם כל הנשים בעולם, רק לא איתי. עד כדי כך.
 אבל כמו שהיא היד והרגל שלי, ידעתי להבין שגם אני היד והרגל שלה, שהיא לא רואה בי את 'דנה, הזרה המקסימה שאני מתה להכיר', אלא את 'דנה, החברה שלימדה אותי איך משתמשים בטמפון'.
 אז היא המשיכה לראות בי רק חברת נפש, ואני התאמצתי בכל כוחי שלא להרוס את זה ולמצוא בחזרה את הנפש המוכרת שלה מתחת לעטיפה המסנוורת של הגוף, והבעיה התחילה כשאני הצלחתי, והיא נכשלה. 
 בחודשים האחרונים ראיתי אותה מוצאת איזה מקור פנימי של אמונה וביטחון עצמי שתמיד נסתר ממנה איכשהו. היא עדיין לא מבינה את זה, והיא עושה הרבה שטויות בדרך, אבל אני לא מתרגשת כי זה חלק מלגדול, רק שבדרך היא הפסיקה לראות אותי לגמרי. לא גוף ולא נפש. לגמרי. 
 וכל זה בזמן שאני דוקא הצלחתי לא רע לחבר גוף לנפש, וגיליתי שלא רק שזה לא פותר לי אף בעיה, אלא שזה יוצר לי אחת ענקית חדשה. אני התאהבתי בה עד מעל לראש.ואז היא שכחה אותי על ספסל במסיבה ושברה לי את הלב. 
 לא בגלל ששירלי היתה יותר חשובה, לא בגלל שיותר עניין אותה להסתובב כמו זכר אלפא בלהקת זאבות מיוחמות מאשר להיות איתי, אפילו לא בגלל שלא היתה כנה איתי ועם עצמה כששאלתי אותה אם ללכת בלעדיה. הלב שלי נשבר בגלל ששני **החברה שלי** לעולם לא היתה שוכחת אותי מאחור. בלילה ההוא הבנתי שהברווזון הזו, שהופכת לאט לברבור, לא תוכל להפוך למה שהיא צריכה להיות כשהיא עדיין מוקפת באנשים שרואים בה רק ברווזון. אם הפריחה המאוחרת שלה פירושה להשאיר אותי מאחור, פירושה להפסיד את החברה הכי טובה שלי, אז אני אצטרך ללמוד לחיות עם זה.
 ככה החלטתי, ואין יום שעובר מאז שאני לא מרביצה לעצמי במצח על הטמטום הזה.אז כשהיא נכנסת ככה בדלת, זקופה ונבוכה, אני לא יכולה אלא לרוץ אליה ולחבק אותה.
 אנחנו נאחזות אחת בשניה דקות ארוכות, וכשהיא ניתקת ממני נדמה לי שעיניה לחות לא פחות משלי.
 "מה לכל הרוחות צמח לך על המצח?" אני מסתכלת מקרוב על הבליטה הצבעונית בצד מצחה.
 "מישהי גדולה ועצבנית סופסוף הרביצה לי כי הסתכלתי עקום על החברה שלה," עונה הליצנית. "סתם, מפגש לא מתוכנן עם משקוף של דלת, לא קרה כלום." היא מסבירה בחיוך קטן כשאני עושה לה פרצוף, אבל עיניה עננים קודרים.
 אני משאירה אותה לשבת וניגשת למטבח להביא את המִנחה המסורתית של קפה קר ועוגיות חמאה, שכבר שנים אני מכינה רק כדי שיהיה לי כשהיא באה, היא אפילו לא שמה לב שאני לא נוגעת בחרא הזה.
 כשאני חוזרת, שתיקה נבוכה נבנית בינינו, עד ששתינו מדברות ביחד, "מה קורה עם..."
 "שירלי?" אני מסיימת את המשפט שלי ומחייכת. אבל אז מבינה משהו.
 "מה קורה עם מי? מה רצית לשאול אותי?" אני חוקרת.
 "רציתי לשאול מה קורה עם... עם הבחורה החדשה בחייך." היא מגמגמת.
 "איך את מכירה אותה?" אני מתפלאת.
 "אני לא" היא ממהרת לענות, "פשוט ראיתי אתכן יחד ערב אחד, מרחוק. נראיתן קרובות, אז חשבתי..."
 שתקתי לרגע. "אני מתנצלת שהיית צריכה לגלות את זה ככה." אני אומרת לבסוף.
 "אין על מה להתנצל, זה הגיע לי, לא ממש השארתי לך מקום בתקופה האחרונה."
 הכנות שלה מפתיעה ונוגעת ללבי אבל אני לא מגיבה.
 "אני לא עשיתי בחירות מי יודע מה מוצלחות מאז... מאז שכל זה התחיל. התייחסתי לנשים כמו לכלי, לניסוי, התלהבתי כמו בן שש עשרה שנוגע בבת בפעם הראשונה. עזבתי את הלימודים בגחמה של רגע, ועכשיו אמא שלי לא מוכנה יותר לתמוך בי כלכלית ואני לא מאשימה אותה. לא רק שאיכזבתי אותה, אפילו לא היה לי אומץ לספר לה בעצמי. שיקרתי לה שהכל כרגיל והיא היתה צריכה לשמוע מהבת של חברה שלה שמתחילת הסמסטר לא הופעתי לאף שיעור."
 היא לוקחת נשימה ארוכה וממשיכה בקול רועד, "השותפה שלי עוזבת את הדירה עם חצי מהבית, אין לי סלון ולא מקרר, ואני לא מסוגלת לחשוב בכלל על למצוא שותפה אחרת כרגע כשכל אחת שתיכנס תרצה רק להיכנס לי לתחתונים, ושותף אני לא רוצה, וגם ככה אין לי מושג מאיפה אצליח לשלם עכשיו שכר דירה, בחורה בת עשרים ושש שכל הכישרונות שלה בחיים מסתכמים בלגרום לזוגות להיפרד, ובלפגוע בחברה הכי טובה שלה."
 היא מרימה אליי מבט כאוב, ומסיטה אותו מיד הצידה, לפינה הרחוקה של החדר, שפתיה חשוקות וניכר שהיא מתאמצת שלא לבכות.
 אני עושה את הדבר היחיד שאני רוצה לעשות באותו הרגע. אני קמה, מתיישבת לידה, ומצמידה את ראשה אל כתפי בחיבוק גדול ומגונן. היא נשארת כך כמה שניות, ואז מסובבת את גופה אליי ונתלית בי בחיבוק חזק, ידיה מצמידות אותי אליה, ורעד גדול מטלטל את גבה כשהיא בוכה בשקט אל תוך כתפי.אני לא יודעת כמה זמן עבר ככה, כשאני מחזיקה אותה מכודררת בתוכי, מספיגה את הכאב שלה בבד חולצתי. זה יכול להיות נצח ויכול להיות דקה. לבסוף, כשהיא נרגעת, הנשימות המקוטעות שלה וקצב הלמות לבי הן הדבר היחיד שאני שומעת, ולרגע אני עוצמת עיניים.
 מתוך הרוגע הזה היא זזה פתאום לאט, כמו נפתחת מתוכי אל השמש, ולפני שאני מספיקה לפקוח את עיניי, אני מרגישה את שפתיה נצמדות ברכות אל שלי.בגיל עשרים, על השטיח אצלי בחדר, האיברים שלנו התנגשו אחד בשני בצורה כל כך מגושמת שלא יכולנו להפסיק לצחוק. עכשיו, שש שנים מאוחר יותר, על השטיח אצלי בסלון, הגוף שלה נמס אל תוך שלי כמו קרח על אדמת מדבר. לו היה זר נכנס הביתה עכשיו, לא היה יודע היכן היא נגמרת והיכן אני מתחילה.
 השפתיים שלנו לא נפרדו לרגע בזמן שהידיים חבקו וליטפו וגיששו בזהירות מקומות שהיו כל כך מוכרים ובה בעת חדשים לחלוטין. נשמתי אותה, והלב שלי פעם בעוצמה באוזניי, כאילו מחשב להתפוצץ.פתאום היא הודפת את עצמה ממני, קצרת נשימה ומבוהלת.
 "לא, דנה, אי אפשר!" היא מתנשפת.
 אני מרגישה מטושטשת ולא מצליחה להגיד דבר. במקומות שבהם הגוף שלה נגע רק לפני רגע בשלי, עורי מתחיל להצטמרר. "למה?" אני מצליחה ללחוש לבסוף, ויכולה כבר לחשוב בעצמי על כמה תשובות אפשריות.
 "את יודעת שזה לא אמיתי." היא אומרת בשקט.
 "מבחינתי זה מאוד אמיתי." אני עונה מיד, ובאותו הרגע מרגישה שזו האמת הכי אמיתית שיש לי בעולם. לא יכול להיות שמשהו כל כך עמוק וכל כך עוצמתי נוצר על ידי 'אברא קדברא'. פשוט לא יכול להיות.
 "כולן אומרות את זה." היא נאנחת, ובאותו רגע בא לי לתפוס אותה ולטלטל.
 "ומה עם... איך קוראים לה?" היא ממשיכה ושואלת, "את באמת רוצה לוותר על משהו אמיתי בשביל... לא יודעת... מה שזה לא יהיה שקורה כאן?"
 "תמר," אני אומרת, "ואני לא צריכה לוותר עליה, היא ויתרה עליי. אמרה שזה נעשה לה רציני מדי ושהיא לא מרגישה בשלה עדיין למחוייבות. לא משנה שהמחוייבות היחידה שדרשתי ממנה היתה לאסוף לי כביסה מהמכבסה, וגם זה לקח לה שעה. הילדות של היום זה משהו אחר, אני אומרת לך."
 שני לא מחייכת. היא שותקת ונועצת את המבט שלה בפינת השטיח, מבטה קודר.
 "זה בגלל שירלי?" אני שואלת, גרוני מתכווץ.
 סופסוף היא מסתכלת עליי.
 "לא. שירלי... שירלי לא... היא טסה הבוקר ללונדון לעשות סיור אוניברסיטאות, היא רוצה להירשם שם ללימודים..." קולה דועך. היא עוצרת לשניה וממשיכה בטון החלטי, "יודעת מה? זה לא משנה, היא לא משנה. אני לא רוצה לדבר עליה."
 "אוקיי," אני אומרת, ומרימה ידיים לאות כניעה. משום מה המחווה הזו גורמת לה להתכווץ.
 אני שולחת אליה יד בזהירות, מלטפת את לחיה ואז בעדינות את שפתיה, שנפשקות מעט. אני נמתחת אליה לנשיקה, אבל מילימטר לפני שאני מגיעה היא מסבה את פניה ממני, ומתרוממת בהחלטיות מהשטיח.
 "בואי נחשוב על זה קצת, טוב?", היא אומרת, מיישרת את חולצתה ומנערת את מכנסיה, ואז מושיטה לי יד לעזור לי לקום מהשטיח.
 אני מסתכלת על היד המושטת שלה, ופחד ואובדן נובטים בי בערבוביה. אני נושמת עמוק ולאחר כמה שניות של מאבק פנימי תופסת את ידה ונעזרת בה כדי להתרומם על רגליי.
 כשאנחנו עומדות ככה אחת מול השניה נדמה לי שהקוטב הדרומי אצלי בבטן נמשך לקוטב הצפוני שאצלה, ושאם נעמוד פה רק עוד קצת, ניצמד אחת לשניה בקליק גדול ואיש לא יוכל להפריד בינינו. אני כנראה לבדי בתחושה הזו, כי היא מניחה יד על זרועי, פותחת את הפה להגיד משהו אבל לא אומרת דבר, ואז פונה ממני לדלת וסוגרת אותה מאחוריה. **שני**"ממה את כל כך מפחדת?", היא צעקה אחריי. ולרגע קיוויתי שתרוץ אחריי במדרגות ותתפוס אותי ולא תיתן לי ללכת.
 אבל היא לא עשתה את זה, ואני לא הסתובבתי לאחור.ממה אני מפחדת? 
 ממה לא? 
 אני מפחדת להתעמת עם אמא שלי, אני מפחדת מהשתיקה המאוכזבת של אבא שלי, מהפרצופים המלגלגים של האחים שלי. אני מפחדת להחליט מה אני רוצה לעשות כשאהיה גדולה, אני מפחדת מאחריות. אני מפחדת מנשים כמו שירלי, שמוציאות ממני את התכונות הכי חלשות והכי בזויות שלי עד שאני מאבדת כל צל של הערכה עצמית. אני מפחדת להיות לא נאהבת לעולם, ולעולם לא להתאהב. אני מפחדת להתאהב בדנה ולחיות לנצח בידיעה שהרגשות שלי אמיתיים ושלה חיקוי כפוי."זה ייגמר כשתפסיקי לפחד." היא לחשה לי בערב ההוא, על המדרכה. המשפט הזה צף בי פתאום משומקום. כן, זה בדיוק מה שהיא אמרה!
 איפה היא עכשיו, החכמולוגית, שתסביר לי איך מצליחים להפסיק לפחד מהחיים? מהמציאות היחידה שאני מכירה?
 היא הציעה לי לחזור בזמן, ואני הטיפשה לא לקחתי. הייתי חוזרת בזמן ופונה לכיוון השני ולא נתקלת בה לעולם.
