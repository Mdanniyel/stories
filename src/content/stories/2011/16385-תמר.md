---
id: 16385
title: "תמר"
author: "צפיחית"
author_id: 1168
date: "2011-05-25"
category: "אירוטיקה נשית"
tags: ['סיפורי אירוטיקה', 'אירוטיקה נשית']
prev_chapter_id: None
next_chapter_id: None
original_url: "http://gogay.co.il/story.php?id=16385"
---

# תמר

הדרך מהבית אל המעיין הייתה פתלתלה ומלאת טרשים. 

האבנים שחדרו דרך סנדלי העור הפשוטים שנעלה פצעו את רגליה העדינות ואגלי זיעה נצצו על מצחה. לאחר שהתרחקה מחומות הבית, שחררה את המטפחת שעטפה את שיערה ופניה ואפשרה לרוח החמה ללטף אותם. 

השבועות שחלפו לא הקלו על הכאב ונדמה שגופה מיאן להתרגל לעבודות הבית הקשות שנאלצה לעשות. כבת לאחת מהמשפחות המיוחסות בארץ, מעולם לא עסקה בעבודות שכאלו. 

מאז המרד הגדול וכיבוש העיר בידי הרומאים, נטבחה משפחתה והיא נלקחה כשפחה ואולצה לעבוד מבוקר עד ערב בבית פלאביוס, הנציב הרומי אשר שלט באזור ירושלים. עד אותו הרגע לא הבינה מדוע נותרה בחיים.

למרות הדרך הקשה והסכנה שבהתגנבות מהבית, היא אהבה לרדת אל המעיין לרחוץ את גופה. שם הרגישה חופשייה ונתנה דרור למחשבותיה ורגשותיה. נדמה היה לה ששנים חלפו מאז שיקעה את גופה באמבט המפנק שהתקינה עבורה מדי ערב יהושבע אשר ליוותה אותה מילדותה.

כשהגיעה תמר אל שפת המעיין, פשטה את שמלת הפשתן הפשוטה שעטפה את גופה, מאפשרת לקרני שמש אחרונות לשזוף את עורה השחום. עיני השקד שלה הסתנוורו קלות והיא התענגה מהחמימות המנחמת שנמסכה באיבריה. אט אט פסעה לעבר המים הקרירים, מאפשרת להם לכבוש את גופה עד שעטפו את כולה. 


לאחר שסיימה לרחוץ, שמה פעמיה חזרה אל הבית. בעודה מתקרבת אל חומות הבית עטפה תמר את שיערה ופניה במטפחת הפשוטה, נזכרת במילים האחרונות שאמרה לה יהושבע לפני שחרב ננעצה בבטנה, "לעולם אל תגלי את מוצאך והסתירי את יופייך פן גורלך רע ומר יהיה וחסדייך נתונים לזרים." 

היא לא שיערה לעצמה כי מהרגע בו עזבה את הבית ועד שחזרה לא הייתה לבדה וכי עין בוחנת עקבה אחר צעדיה.

***

"תמר, תמר!" צעקה אליה המבשלת, "באולם המרכזי מבקשים עוד יין ואין משרת פנוי בנמצא, קחי את כדי היין שעל השולחן לאולם." חגיגה גדולה נערכה בבית באותו ערב והמטבח היה כמרקחה לספק את גחמות האורחים. 

תמר הקפידה תמיד שלא להיכנס אל תוך הבית כדי שלא יזהו אותה ולא תצטרך לגלות את פניה, אך הפעם לא הייתה לה ברירה. היא לא יכלה לסרב מבלי לעורר עניין מיותר ולכן לקחה את הכדים והתקדמה אל עבר האולם מקווה שתוכל לחמוק חזרה תוך זמן קצר.

ככל שהתקרבה אל האולם התחזקו קולות הצחוק שעלו ממנו וסומק עז הציף את לחייה. היא פתחה את דלתות האולם וריח קטורת עז סחרר אותה. האולם הואר בעשרות נרות, נגינת נבל נשמעה ברקע ורקדניות מעורטלות חוללו ברחבי החדר. מגשים עמוסי פירות ושאר תופינים היו פזורים והיין נשפך כמים. בין עמודי השיש הבחינה תמר במזרנים על הרצפה שעליהם נשים וגברים מתגפפים. מראה הגופות הבוהקים, עוגבים זה על זו, זו על זו וזה על זה, הימם אותה והיא הרגישה את הלמות ליבה ברקותיה. כל גופה רעד והיא חששה כי תפיל את כדי היין על הרצפה. רטיבות מילאה את מבושיה מבלי שהבינה מדוע. תמר מעולם לא ידעה גבר, היא הובטחה ליואל ונישואיה עתידיים היו להתרחש בקיץ אך יואל נהרג באחד מהקרבות הראשונים על חומות העיר.

"אבא שלי יודע שאת מזניחה את חובותיך וחומקת מהבית לרחוץ במעיין?"

תמר קפצה לאחור כנשוכת נחש. בפעם הראשונה מאז הגיעה לבית ראתה בבירור את ליביה, בתו של הנציב. עורה היה חיוור ושיערה חלק בצבע החיטה, קשת עלים זהובה אספה אותו למחצה. עיני הדבש שלה נצבעו בכחל שהדגיש אותן. היא לבשה שמלת מעטפת מבד משי ירוק, מחשוף עמוק חשף את שדיה הזקורים וחגורת משי זהובה הדגישה את מותניה הצרים. עורה היה בוהק וריח מוסק נדף ממנה.

"אני... אני..." תמר לא ידעה את נפשה והמילים נעתקו ממנה.

"לווה אותה לחדרי." ציוותה ליביה על אחד המשרתים וזה אחז בידה של תמר, מוביל אותה בין המסדרונות הארוכים, עד שהגיעו לדלת עץ כבדה. תמר מעולם לא הייתה בחלק העליון של הבית. המשרת פתח את הדלת והכניס אותה לחדרה של ליביה. החדר היה רחב ידיים והואר באור רך. במרכז החדר עמדה מיטת אפריון גדולה עטויה בשלל כסתות משי בצבעים מרהיבים. אוויר צונן חדר דרך החלונות הגדולים אשר השקיפו על ההרים סביב, מערסל את ריח הקטורת העדין שאפף את החדר.

אחרי דקות ארוכות שמעה תמר את צעדיה של ליביה. "השאר אותנו לבד." ציוותה, והמשרת עזב את החדר.

תמר עמדה בפתח החדר ולא ידעה כיצד עליה לנהוג. רגשות מעורבים של פחד וציפייה הציפו אותה והיא הייתה מבולבלת. ריח המוסק החל מתגנב שוב לאפה של תמר. זה היה אחד הריחות האהובים עליה ולא אחת ביקשה מאביה להביא עבורה בקבוקון של השמן עת יצא לעוד אחד מביקוריו במזרח.

"תמר, תמר..." אמרה ליביה בעודה חגה סביבה, "כה יפה, תמה וברה, ממש אוצר קטן." היא צחקה צחוק משועשע. 

לפתע, הבחינה תמר באמבט גדול שעמד בצד החדר. האמבט היה מלא ועלי ורדים בשלל גווני אדום היו פזורים על המים. ליביה ראתה שתמר הבחינה באמבט ואמרה מיד, "מכיוון שאני מרגישה אשמה על כך שנאלצת לנדוד עד למעיין לרחוץ את גופך הענוג, הרשיתי לעצמי לבקש שיכינו לך אמבט."

"כיאה למוצאך..." הוסיפה בהתרסה לאחר הפסקה ממושכת .

"אינני יודעת על מה את מדברת, אני שפחה ממשפחה פשוטה מאחד הכפרים הסמוכים לירושלים." אמרה תמר בבהלה.

"אוי, תמר..." אמרה ליביה והישירה לעברה מבט חודר, "את עוד תלמדי שאינך יכולה לשטות בי." "הסתכלי על ידיך," אמרה והרימה את ידיה, "כה עדינות שרואים שאינן מורגלות בעבודה קשה. עורך ושיערך בוהקים ורכים כמשי וגם גינוניך אינם מותירים מקום לספק. עקבתי אחריך זה זמן מה, תמר."

אלפי מחשבות התרוצצו במוחה של תמר. היא מעולם לא הרגישה כי מישהו שם לב לנוכחותה בבית וניסתה לחשוב כיצד תוכל להפוך את דעתה של ליביה ולצאת מין התסבוכת שנקלעה אליה.

"נרים כוסית!" אמרה ליביה וקטעה את מחשבותיה. היא מזגה יין בשני גביעים. "לסודות שלנו." צחקה והגישה לתמר את אחד הגביעים. תמר שתתה את תכולת הגביע בלגימה אחת. סחרחורת קלה תקפה אותה. ליביה צחקה ומזגה לה גביע נוסף. גם אותו שתתה תמר בלגימה. 

את צחוקה של ליביה קטעו לפתע הלמות על דלת חדרה. "הנציב דורש את נוכחותך המיידית באולם הגדול." מסר לה אחד המשרתים. 

"מיד אגיע," ענתה לו בחדות, "לווה את השפחה חזרה למטבח." 

"אנחנו עוד ניפגש, תמר." אמרה ליביה בעודה מתרחקת אל עבר האולם.
