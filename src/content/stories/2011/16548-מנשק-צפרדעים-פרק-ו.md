---
id: 16548
title: "מנשק צפרדעים - פרק ו'"
author: "הנדל"
author_id: 1549
date: "2011-11-13"
category: "אהבת גברים"
tags: ['אהבה', 'סיפורי אהבה', 'אהבת גברים']
prev_chapter_id: 16542
next_chapter_id: 16563
original_url: "http://gogay.co.il/story.php?id=16548"
---

# מנשק צפרדעים - פרק ו'

רק אחרי שהכל ביני לבינו נגמר לגמרי ובאופן סופי, הרבה אחרי שהעלבון נשכח, הדמעות יבשו, הזעם התקרר והאכזבה שקעה יכולתי לחזור ולחייך כשנזכרתי שוב ברגע המתוק והנפלא ההוא שחווינו יחד. זה קרה יומיים אחרי מצעד הגאווה בו נפגשנו, נסענו יחד בג'יפ שלו לרמת הגולן ופתאום התחיל לרדת גשם מפתיע ומשמח לב. בצהרים עוד הזענו מרוב חום וקוננו שהנה הקיץ התחיל ופתאום גשם, ומה שטוב יותר, קשת ענקית נפרשה מעל הכביש זוהרת אלינו מבין העננים, מבטיחה לשנינו ימים טובים של אהבה ואושר.
הקשת נעלמה אמנם אחרי כמה דקות, אבל הייתי מסונוור מידי מכדי להבין את הרמז. קורן כולי אופטימיות תמימה, מאוהב עד שורשי שערותיי, הראיתי למשה את הקשת משתפך באוזניו כמו ילדונת תמימה, בטוח שגם הנסיך שלצידי מרגיש בדיוק כמוני, ואולי הוא באמת הרגיש ככה? בטח שכן, הרי ישנו יחד חבוקים והחלפנו אלפי נשיקות וליטופים והבטחות...
יכול להיות שהכל היה שקר? שהוא לא התכוון? שכל המילים היפות, ההבטחות על אהבת נצח, כל החיוכים והרומנטיקה היו העמדת פנים? איך קרה שכל הרגשות העזים שהוא הצהיר עליהם התפוגגו כל כך מהר?
במשך כל אותו קיץ קסום תיזזתי את עצמי בין רמת הגולן לקריות, מנסה לאזן את חיי בין העבודה, המבחנים והמטלות האקדמיות שהיה עלי להשלים לבין חיי האהבה שנהיו לי פתאום. ידעתי מעט מאוד שלווה במשך הקשר הקצר והאינטנסיבי עם משה, כל הזמן היה עלי להילחם על הזוגיות שלנו. נאבקתי ונלחמתי וחיזרתי וויתרתי והתפשרתי ועל הדרך למדתי הרבה על קנאה וכאב לב.
לדעתי עשיתי הכל כמו שצריך, גם סיימתי את השנה בציונים לא רעים בכלל, גם שמרתי על מקום העבודה שלי ואפילו קיבלתי העלאה קטנה, וגם השקעתי בתחום הרומנטי של חיי, שופך עליו הרבה מאוד זרע וזיעה.
בין לבין גם השלמתי את יציאתי מהארון וסוף סוף אזרתי עוז וגיליתי לאבא למה אני עסוק כל כך ומה אני מחפש כל הזמן ברמת הגולן. אחרי שהוא התאושש מהתדהמה והבין בעידודה של אימא שאין טעם לכעוס עלי או לשלוח אותי לטיפול נפשי הוא השלים עם העניין בצורה מכובדת, ואחרי כמה שבועות של מחשבה ולחצים מצד אימא אפילו הזמין אותי להגיע עם החבר למסיבת יום ההולדת השישים וחמש שלו שאימא התכוונה לחגוג ברוב פאר והדר.
ההזמנה של אבא, למרות שהגיעה באיחור, נגעה מאוד לליבי. הבנתי עד כמה היה לו קשה להגיד לי לבוא עם החבר, וידעתי שבסתר ליבו אבא יחוש תמיד צער על שאני לא יכול להיות כמוהו. הערכתי בכנות את המאמץ שהוא עשה להשלים עם ההומואיות שלי, ונרגש מאוד הבטחתי לו להגיע ובאמת הגעתי, אבל בלי משה, הוא השתמט בתירוצים משונים מפגישה עם משפחתי, ומאז הכל הלך והדרדר.הזוגיות הדפוקה עם משה לימדה אותי הרבה על הגבולות שלי, עם מה אני מסוגל להשלים בזוגיות ומה הוא בשבילי בבחינת ייהרג ובל יעבור.
די מהר הבנתי שאני לא טוב במצבים עמומים ולא ברורים, לא טוב לי אם אני לא יכול להרגיש ביטחון גמור במחויבות שלו אלי. קנאה מוציאה ממני הרבה רוע ורשעות והרעיון של פוליאמוריה פשוט לא מתאים לי.
אם לא הייתי טיפש כל כך בטח הייתי קולט מיד שזה לא יעבוד, שהוא שרוט מידי בגלל העזיבה של אימו, וקשור מידי למשפחה שלו, שלא לדבר על זה שהוא ואשתו לא ממש נפרדו. הם לא חיים יחד, אבל גם לא לחוד, והקשר שלהם הוא לא רק בגלל הילד אלא בגלל שהוא עדיין אוהב אותה והיא אותו, ואני נמצא שם מבחינתו יותר בשביל הסקס ופחות בשביל האהבה. כאב לי לגלות שהוא מרגיש הומו רק כשהוא חרמן, שיש אצלו הפרדה בין סקס לאהבה, שהוא לא יאהב אותי אף פעם כמו שהוא אוהב אותה. היה לי קשה מאוד לוותר על החלום הזה של זוגיות ולרגע אפילו חשבתי שאולי זה לא נורא שיש לו גם אישה וילד ברקע כל זמן שהוא רוצה גם אותי, אבל אחרי שהוא סירב לבוא איתי למסיבת יום ההולדת של אבא הבנתי שאם נשאר יחד הוא יגרור אותי חזרה לארון כי הוא לא מסוגל להודות אפילו בפני עצמו שהוא הומו, ואני לא יכול לחיות במין זוגיות משולשת כזו.
אני לא כל כך חכם, אני מודה, לקח לי המון זמן להבין את כל הדברים האלה, אבל ברגע שהבנתי קמתי והלכתי. שנת הלימודים החדשה עמדה להתחיל ופתאום הכל התהפך לי, השותפות עזבו, כל אחת למקום אחר, אחת חזרה להורים והשנייה עברה לגור עם החבר ופתאום הייתי לבד, מתמודד עם שכר דירה שפעם התחלק בין שלושה איש והיום נפל כולו עלי.
מרוב בהלה ודיכאון כמעט שברחתי גם אני חזרה להורים, (אחרי ששלומי עבר לגור עם גאיה היה להם מקום פנוי בשבילי), אבל ברגע האחרון התעשתי והתקשרתי לאריאל לשפוך לפניו את מר לבבי.
"כמה חדרי שינה פנויים יש אצלך בדירה?" שאל אריאל מיד במעשיות.
"כמה אתה צריך?"
"שניים, אחד לי ואחד לקלוד."
"קלוד? אתה רציני? מה לך ולו?"
"תרגיע, אני רק משגיח עליו שלא יסתבך בצרות, מיניתי את עצמי להיות האח הבוגר שלו, זה היה הרעיון של הווארד, הוא שכנע את הילד שאין לו עתיד בעסקי הסקס, ושיתחיל ללמוד משהו רציני וקלוד באמת נרשם ללימודים בבית ספר למלונאות. בקיץ הוא גר אצלי, אבל בעל הבית שלי החליט לשפץ אחרי החגים ואנחנו חייבים לעזוב בעוד שבועיים, אז מה דעתך?"
"בכיף, בואו." הזמנתי אותם, ותוך שבועיים היו לי שני שותפים חדשים שלא התרגזו עלי כשלא הרמתי את הקרש בשירותים, ולא הקפידו כל כך בקטע של ניקיון.
להפתעתי קלוד התברר כטבח בכלל לא רע שאהב להתאמן עלינו בבישול, ואריאל הפתיע אותי לטובה כשצבע לבד את הדירה, ואפילו ניקה וסידר אותה אחר כך. עד שסיימנו לסדר הכל ולהתארגן הפכנו לחברים, וערב חם אחד של סוף הקיץ מצאתי את עצמי שותה איתו בירה על המרפסת, ומספר לו למה זה לא הלך ביני לבין משה.
"אני לא מאמין איזה טיפש הייתי, בהתחלה באמת חשבתי שזהו, שהוא האחד והיחיד, גם אחרי שהבנתי שהוא ואשתו... שהם עדיין יחד המשכתי לקוות. הוא אמר שהוא אוהב אותי ובלבל לי את המוח בקשקושים האלה על פוליאמוריה ועל אהבה גופנית ואהבה נפשית, ואני אכלתי את זה... כשאני חושב על איך הוא גרר אותי למיטה יחד עם אשתו..."
"עם אשתו?" נדהם אריאל, "הייתם יחד? אתה והוא והיא? כאילו יחד באותה מיטה, בלי בגדים? אתה בטוח שלא דמיינת את זה?"
"לצערי לא, הלוואי והייתי רק מדמיין, אבל זה קרה באמת, לא שעשיתי הרבה, בעיקר הסתכלתי עליהם... ושתדע לך שאין לי טענות אליה, היא דווקא בחורה די נחמדה והיא התייחסה אלי ממש יפה, אבל הכל השתנה אחרי שראיתי אותה ערומה יחד איתו... איך יכולתי להיות תמים כזה?" אכלתי את הלב.
אריאל גיחך, "לפחות עכשיו אתה כבר לא תמים." העיר בציניות. "ובאמת הגיע הזמן, בגילך להיות תמים זה כבר לא לעניין." לגלג.
"אוף, שתוק כבר, ממש לא מתאים לי לעשות שטות כזו, מה לי ולנשים? אבל הייתי כל כך מסטול... הכל באשמתו של משה, אחרת אין מצב שהייתי מסכים, כשאני מבין איזה דביל יצאתי מתחשק לי לבעוט בעצמי." קיטרתי.
"אני לא מבין על מה אתה מתלונן? בסדר, אז זה לא נגמר בחתונה, אבל היו לך כמה חודשים טובים, לא? ולפחות בהתחלה היה לך סקס מדהים, העברת את רוב הקיץ בכיף בלי להשתעמם, יצאת סופית מהארון, ועל הדרך למדת המון על גידול עיזים, ועל החלפת חיתולים, ואפילו יצא לך לעשות שלישייה עם אישה, אז מה זה הפרצוף החמוץ הזה?" ניסה אריאל להכניס אותי לפרופורציות.
"שתוק, דביל! אם היית מנסה בעצמך היית מגלה שהחלפת חיתולים זה גליק קטן מאוד, וזה גם מסריח, בעיקר כשהחיתול הוא לא של הילד שלך, ולעשות שלישייה עם בחורה זה לא נחשב, ושלא תעז לספר על זה לאף אחד, אפילו לא להווארד, תזכור שסיפרתי לך את זה בסוד."
"בסדר, אני נשבע לך שמה שסיפרת לי לא יעבור הלאה, בטח לא להאוורד, כבר מזמן הבנו שהקשר שלנו הוא קשר של סקס לא של דיבורים, אבל תגיד, אתה בטוח שזה באמת קרה?"
"כן, הכל קרה, החיתולים והתינוק, והשלישייה, וגם העיזים, נשבע לך, ואגב עיזים, בחיים לא ראיתי יצורים טיפשים כל כך."
"וואלה? אז אולי אתה צריך להסתכל יותר בראי?" קרץ אלי אריאל בחיבה.
"מצחיק מאוד!" התרעמתי.
"או לעבוד בלול, אני די בטוח שתרנגולות טיפשות יותר מעיזים." המשיך אריאל להתגרות בי, מבודח, וכרך יד מנחמת על כתפי.
לרגע עמדנו זה מול זה, ידו על כתפי ופני סמוכים לפניו, וכמעט ש... אבל אז התפרץ קלוד למרפסת עם מגש מלא עוגיות שהביא משיעור האפייה שלו, והרגע חלף.
ואז החליט הווארד שהוא עוזב, חוזר לאנגליה, להורים, ואריאל שעד לאותו יום היה הבחור הכי שמח ואופטימי בעולם - לא לחינם טענתי שהוא קל דעת וילדותי עוד יותר מקלוד - שקע בדיכאון נוראי.
"אז מה אם הוא עוזב? זה לא שהייתם מאוהבים או משהו, הייתם בקושי יזיזים, ובין כה וכה תמיד אמרת שעל כל אחד שהולך באים שניים חדשים, אז מה אתה עושה מהעזיבה שלו סיפור כזה גדול?" לא הצלחתי להבין.
"אני לא עושה שום סיפור." התחמק אריאל מתשובה, "מי אמר שאכפת לי שהוא עוזב?"
"אף אחד, אבל רק תראה את עצמך, תסתכל איך אתה נראה?"
"ממתי אכפת לך איך אני נראה?" רטן אריאל באנטיפטיות.
"מי אמר שאכפת לי? ממש לא מזיז לי, רק שתדע שבזמן האחרון אתה נראה על הפנים, אתה בקושי ישן, לא הולך יותר לחדר כושר, רק תקוע כל הזמן בחדר ולומד, מה עובר עליך?"
"לא עובר עלי כלום." הכחיש אריאל, "ואני לא מבין למה אתה נטפל אלי, כל הזמן אמרת שאני לא רציני, שאני ילדותי ולא משקיע בלימודים, אז הנה, אני משקיע, למה אתה שוב מציק?"
"אני לא מציק אריאל, אני מודאג, וזה בסדר שאתה משקיע, אבל לי נראה שאתה יותר שוקע ממשקיע."
"אז אתה טועה, בסדר?" נהם אריאל.
"לא, לא בסדר, עזוב כבר את הספר, בוא נצא לטייל על חוף הים."
"לא בא לי."
"אבל לי בא. נו, בוא כבר, אני לא רוצה ללכת לבד."
"אז קח את קלוד."
"לא רוצה את קלוד, רוצה אותך. נו, בוא." המשכתי להציק. הוא התנגד, אבל אני התעקשתי וגררתי אותו כמעט בכוח לטייל איתי על שפת הים, טוען שהוא חייב, למען בריאותו, לחלץ את איבריו ולנשום אוויר צח.
טיילנו על שפת הים, נשמנו אוויר ים מלוח, הבטנו על הגלים ונרגענו. פסענו לעבר הטיילת ושוחחנו על קצת החיים, והרבה על אהבה.
הרוח הקלילה, השמש שחיממה את עורנו והשקט מסביב שיפר את מצב רוחו של אריאל שהפסיק לנהום וחזר לדבר, שוטח בפני את התיאוריה שלו על מהות האהבה. לטענתו כל החיים הם רק ריבאונד אחד גדול שמתחיל מהרגע בו אתה נשלף על כורחך מהרחם החם והמוגן, אור היום מסנוור את עיניך, ולפני שאתה מתאושש אתה חוטף פליק בתחת כדי שתתחיל לנשום. מרגע זה אתה מתחיל לחפש איך לחזור חזרה לאושר שידעת ברחם, ואתה ממשיך לחפש אותו כל חייך, ולא מפסיק עד לרגע בו אתה עוצם את העיניים, חדל לנשום, נעטף בתכריכים ונטמן באדמה. בין שתי הנקודות המכריעות הללו בחייו של כל בן אנוש הוא עושה כמיטב יכולתו כדי לחוות שוב את רגעי האושר הנפלאים שידע פעם, לפני שנולד, הוא קורא לזה אהבה ולא מבין שאין טעם בחיפושים הללו, רק המוות יחזיר אותנו לשלווה שידענו בטרם הגחנו לאוויר העולם.
"זו התיאוריה הכי מטופשת ומדכאת ששמעתי בימי חיי." מחיתי בעוז, "אין מצב שזה נכון, בטח לא כשמדובר בהומואים, הרי גם הם נולדו מנשים, אבל הם מחפשים אהבה דווקא אצל גברים."
"מה אתה נכנס לי פה לפרטים טכניים?" נזף בי אריאל, "מה שחשוב זו המהות, כולנו, גם גברים וגם נשים, רוצים שיאהבו אותנו שוב כמו פעם, כשהיינו קטנים וחסרי ישע, שיישאו אותנו על כפיים, ימלאו את כל מחסורינו, שיספקו אותנו גופנית ונפשית וכולנו מתאכזבים שוב שוב כשזה לא קורה. וזה אף פעם לא קורה כי אף אחד לא יכול לאהוב אותנו כמו אימא, ולכן כל העניין הזה של אהבה הוא סתם אשליה. אצל סטרייטים האשליה הזו נחוצה כדי ליצור את הדור הבא, אבל אצל הומואים היא באמת חסרת תועלת, וזו לדעתי הסיבה האמיתית שאין זוגיות ואהבה אמיתית אצל הומואים."
"אין אהבה? זו דעתך, שאין אהבה אצל הומואים? אבל... אבל זה לא נכון, בטח שיש." מחיתי.
"לא, אין." עמד אריאל על דעתו בפסקנות.
"אבל מה עם כל הזוגות שחיים יחד כבר שנים ואוהבים זה את זה כל החיים?"
"חיים יחד שנים זה כן, אבל אוהבים כל החיים? הצחקת אותי, איזה אוהבים? במקרה הטוב הם חברים ושותפים ברכוש, ובמקרה הרע סתם פחדנים שלא אוהבים להיות לבד. אחרי כמה שנים של זוגיות הם מפסיקים להזדיין זה עם זה, מחפשים סקס בחוץ וחוזרים הביתה רק כדי לישון יחד, וגם זה לא תמיד."
"אין לי מושג מה עובר עליך היום אריאל, אבל לדעתי זה פשוט לא נכון." הכרזתי, "ושתדע, אתה מבאס אותי ברמות עם הדעות האלה, ואני מבקש ממך לסתום כבר את הפה." דרשתי.
"בסדר, אני סותם, אבל זה לא משנה את העובדות. הנה, תחשוב לבד, על כמה בחורים נדלקת מאז שהתחלת להבין מה עוד אפשר לעשות עם הזין חוץ מפיפי?"
"לא יודע, לא זוכר בדיוק."
"בכל זאת, זרוק מספר."
"אה... לא יודע, בערך, אה.... נגיד שבערך עשר."
"נו, ו... יצא לך מזה משהו?"
"לא, אבל אל תשכח שעד שהשתחררתי מהצבא הייתי ילד, לא הבנתי מהחיים שלי, חיפשתי בעיקר סקס. רק בשנתיים שלוש האחרונות התחלתי לחפש ברצינות את הנסיך שלי, אז נכון, בסוף גם רומן וגם משה נשארו צפרדעים, היחידה שמצאה את הנסיך שלה זו גאיה, וגם היא, המסכנה, נתקעה עם אחי, אבל אני לא מתייאש, אני בטוח שהוא נמצא אי שם, מחכה רק לי." התעקשתי על אופטימיות.
"בחייך? איפה תמצא אותו? באטרף?"
"אולי, ואולי לא, הוא יכול להיות בכל מקום, אולי אפילו פה, על שפת הים, הולך כמונו על החוף, מסתכל על השקיעה ושואל את עצמו מתי כבר אני אפגוש את הנסיך שלי."
"נסיך? באמת?" התפשט חיוך לעגני על פניו היפים של אריאל, "נסיך כמו שלומי אחיך, או נסיך אמיתי על סוס לבן?"
"שלומי אולי לא נסיך אמיתי, אבל אם גאיה אוהבת אותו אז זה מה שהוא, גם בלי סוס, ומה שטוב בשבילה טוב גם בשבילי, ועכשיו שתוק ותן לי להתפעל מהשקיעה."
"אתה כזה הומו, פשוט גועל נפש." לגלג אריאל, אבל סתם, התיישב לצידי על מעקה הטיילת והמתין בסבלנות שהשמש תיעלם בתוך המים.
השמש שקעה לאט, מתעלמת מהמופע הקיטשי שהציגה בפנינו, ולבסוף נעלמה משאירה אחריה שביל אור אדמדם זורח שסנוור את עינינו עד שדהה גם הוא, והתפוגג לתוך מי הים הכהים.
"איזה יופי." לחשתי, נפעם כל פעם מחדש מהיופי הזה שהתחדש כל ערב מחדש מתעלם מהיותו קיטש נדוש.
"כן, באמת יפה." הסכים אריאל בפייסנות, "אתה יודע מאור, כל פעם שיוצא לי להיות בים בערב אני נזכר איך נפגשנו בפעם הראשונה באילת." הניח יד מהססת על כתפי, "יצאת מהמים רטוב ומבריק, וצחקת ישר אלי... השמש בדיוק שקעה מאחוריך והלב שלי פשוט נמס, לא הרגשתי ככה בגלל אף אחד."
"באמת?" הופתעתי, "ואני תמיד חשבתי שהיית שיכור מהתחת."
"שתיתי אולי רבע בקבוק בירה אבל עזבתי אותו ברגע שהופעת, ומאז לא שתיתי יותר אפילו טיפה אחת של אלכוהול, רציתי להישאר עם ראש צלול, לזכור הכל, עד היום אני אוכל את עצמי שהרשיתי לך לגרור אותי לשירותים המסריחים ההם... זו הייתה טעות גדולה, הייתי צריך לסרב, אבל היית כל כך יפה, ואני הייתי כזה חרמן..."
"אז עכשיו אני כבר לא יפה?" התבדחתי, מסרב לקחת ללב את הוידוי המרגש שלו.
"בטח שכן, כיום אתה עוד יותר יפה." נשאר אריאל רציני.
"אבל אתה כבר לא חרמן." המשכתי להתלוצץ, בטוח שהוא סתם צוחק ממני.
"כשאני אתך אני תמיד חרמן." הישיר אריאל מבט לעיני, "למה אתה חושב שהווארד הסתלק?"
"לא יודע, כי נמאס לו מהבלגן שיש במדינה? או שאולי לא בא לו לעבור פה עוד קיץ?" שיערתי.
אריאל נאנח, ואמר שהוא נדהם כל פעם מחדש מאינסופיותה של הטיפשות האנושית.
"למי אתה קורא טיפש? לי?"
"כן, אבל אל תיקח ללב, גם אני לא יותר מידי חכם, עובדה שאחרי כל השנים האלה, ולמרות כל מה שאני יודע עליך אני עדיין מאוהב בך."
"אתה רציני? חשבתי שאתה בעניין של נדב?"
"לא, נדב היה רק ריבאונד, אחרי שאיבדתי אותך חשבתי שאולי הוא... ואז פתאום צצת באטרף, התגרית בי קצת ושוב נעלמת."
"אני התגריתי בך? על מה אתה מדבר?"
"על הפעם ההיא כשהיינו יחד במסנג'ר, זוכר?"
"בקושי, הייתי די שיכור."
"אני יודע, שמת לב שאתה מוכן להתפשט בשבילי רק כשאתה שיכור? ברגע שאתה פיכח אתה לא רואה אותי ממטר, כל פעם שאני כמעט מצליח אתך מופיע מישהו ואתה עוזב אותי ורץ אחריו, ואחרי זה עוד יש לך חוצפה לטעון שאתה מחפש נסיך? טוב, תחפש לך כמה שאתה רוצה, מה אכפת לי? בין כה וכה אהבה היא סתם אשליה חסרת טעם, כימיקלים שמתפוגגים מהמוח תוך כמה חודשים."
"באמת? אז למה אתה... אנחנו מכירים כבר יותר משלוש שנים, אז איך..."
"אוף, שתוק כבר!" אחז אריאל בכתפי, "אתה כזה צפרדע מכוערת." הכריז, ונישק אותי ישר על הפה ופתאום התחולל קסם שפקח את עיני והבנתי מי פה הצפרדע ומי הנסיך.
"קדימה." החזרתי לו נשיקה, "בוא נלך הביתה, נשטוף מעלינו את החול, ונלך יחד למיטה."
"בשבילך נסיך, עד חצי המלכות." צבט אריאל את ישבני, נתן לי יד וחזר איתי הביתה - לארמון שלנו.
