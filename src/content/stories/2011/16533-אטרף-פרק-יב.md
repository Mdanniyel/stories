---
id: 16533
title: "אטרף - פרק יב'"
author: "אודיגו"
author_id: 1734
date: "2011-10-30"
category: "אהבת גברים"
tags: ['אהבת גברים', 'חיובי']
prev_chapter_id: 16525
next_chapter_id: 16537
original_url: "http://gogay.co.il/story.php?id=16533"
---

# אטרף - פרק יב'

"תראה איזה שמן נעשיתי." צבט מייק פיסה מעור בטנו ורכן לעברי שאראה.
"שטויות!" השבתי בקוצר רוח. לא הייתה לי סבלנות לתסביכים שלו, המשקל שלו לא השתנה כהוא זה מאז שנפגשנו אבל הוא היה משוכנע שהוא שמן נורא והיה מוטרד מאוד מגזרתו ואם לא די בכך, לאחרונה בדק ללא הרף אם אין לו קמטים ואם הוא לא מקריח.
אולי הייתי צריך להיות סבלני יותר אבל כמה אפשר לשמוע חפירות על דיאטה וספורט ובגדים? אחרי כמעט שישה שבועות בגבס, סבלנותי הייתה קצרה מאוד וערב אחד, אחרי שהוא שוב השמיץ את אמיר ואסי, איחל להם כל רע וניבא שהם ייפרדו בקרוב ויהיו אומללים עד שארית חייהם, התפרצתי ואמרתי לו בנבזות שקנאה משמינה ועושה קמטים. 
מייק נפגע מאוד, צעק עלי שאני כפוי טובה ומגעיל, ואמר שאם לא הייתי בגבס הוא היה זורק אותי החוצה. 
"אל תאיים עלי!" צרחתי חזרה ולרגע הבטנו זה בזה, המומים מהמהירות בה הידרדרנו מיחסי חברות שכללו גם התכרבלות יחד כל לילה - בלי סקס, סתם חיבוקים - לכעס ולשנאה יוקדת.
אחר כך פרשנו איש לחדרו ואכלנו בשקט את הלב. לפני שהסתלק ראיתי שעיניו של מייק מלאות דמעות, וגם אני, למרות שאני לא נוהג לבכות, חשתי רצון לילל.
הייתי מבויש מאוד מקוצר הרוח שלי כלפיו. הוא צדק, באמת הייתי כפוי טובה, הבן אדם נתן לי בית בתקופה קשה, טיפל בי וטרח סביבי, ואני מה?
נכון, הוא היה קצת נודניק, יותר מקצת בעצם, אבל יכולתי לגלות כלפיו קצת יותר הבנה. גם בתנאים טובים יותר לא קל להיות עולה חדש, ומייק המסכן נפרד לא מזמן מבן זוג שהוא אהב מאוד, ואם לא די בכך הוא נאלץ לראות אותו כל יום עם הנוכחי שלו, מי לא היה נעשה חרד ומעורער בתנאים כאלה?
אחרי שקראתי את הפרק האחרון בבלוג של אסי ששמו נשאר עדיין 'הבנים על הבנים' אבל הכיל כעת רק סיפורים דביקים על התפתחות הקשר שלו עם אמיר שהוא כינה בעלי, משתפך באריכות בתיאורי הזוגיות המופלאה שלהם, הסעתי את כסא הגלגלים שלי למיטה והפלתי את עצמי עליה, מוותר בלית ברירה על מקלחת.
לרגע שקלתי אם לאונן כדי להרדים את עצמי ביתר יעילות, ואחר כך ויתרתי. הייתי מדוכדך מידי בגלל המריבה עם מייק והשתפכויותיו של אסי על האושר שהוא מצא עם בעלו לא הועילו כלל.
בחיים לא יהיה לך בן זוג שיאהב אותך ככה סחתי לעצמי, גם אם יהיה לך מזל ותחזור ללכת כאחד האדם אחרי שתיפטר מהגבס (הרופא סירב להתחייב בנושא ואמר שהוא לא נביא ואי אפשר לדעת שום דבר עד שלא נעשה צילום בלי גבס) תמיד תהיה נשא, ומי רוצה להתעסק עם נשא? אפילו נשאים אחרים לא רוצים.
מייק דפק בדלת ונכנס אחרי שאישרתי לו שזה בסדר, הוא יכול להיכנס - הוא היה כזה אמריקאי מנומס לפעמים שבא לי לבעוט בו. 
"התקלחת?" שאל.
"לא מייק, אני לא יכול להתקלח לבד ואתה יודע את זה. למה אתה שואל?"
"רוצה להתרחץ? יש מים חמים."
"אני לא רוצה להטריח אותך."
"זו לא טרחה, הנה, תן לי יד." הוא משך אותי לישיבה, עזר לי לעבור לכסא הגלגלים, כרע ברך לפני ועטף את הגבס בניילונים המיועדים לכך, ואחר כך גלגל אותי למקלחת, הפשיט אותי ועזר לי להתרחץ, מתעלם בדיסקרטיות מהזקפה המביכה שלי.
עד שהוא החזיר אותי למיטה, לבוש בחולצת פיג'מה, נהגנו זה בזה בנימוס צונן ומוקפד, נמנעים מלהביט אחד בפניו של השני, ואז נשברתי וטפחתי על ישבנו, "יאללה אתך, תפסיק כבר להיות חמוץ כזה מייק, בוא תישן איתי, אני לא אוהב לישון לבד."
מייק חייך חיוך חיוור, ונשכב לצידי, "מצטער." אמר. 
"גם אני, אתה נורא כועס עלי?"
"לא, אני כועס על עצמי שהשמנתי ככה."
"מייק, די. אתה לא שמן, נשארת בדיוק אותו דבר, אם כבר אז רזית."
"לא נכון, אתה סתם אומר."
"אני לא סתם אומר, עובדה שאתה לובש בדיוק אותם בגדים שלבשת תמיד." 
"כן, אבל..."
"פשוט תישקל ודי."
"לא מעז, אני שמן כל כך, וגם מקומט ומכוער."
"מייק, די כבר! לדבר אתך זה כמו לדבר עם הקיר, סתום ולך לישון."
הוא סתם, והתהפך על צידו. ידעתי שהוא ממתין שאחבק אותו כמו שעשיתי תמיד וכרכתי יד על מותניו. הוא נאנח בהקלה, אמר לי לילה טוב וניסה להירדם אך לשווא. השינה סירבה לרדת עליו והוא התהפך לפה ולשם, מתוח וחסר מנוחה, ולבסוף התיישב ופשט מעליו את חולצת הטי הלבנה שנהג ללבוש כפיז'מה. 
"אני חרמן רצח." אמר בפשטות, והוסיף באנגלית שהוא מת לסקס, ומה דעתי.
"סקס איתי?" נדהמתי.
"כן, למה לא?"
"כי... כי אני נשא למשל?"
"יש לי קונדום."
"בכל זאת, לא עדיף שתמצא באינטרנט מישהו ש..."
"נגיד שמצאתי וזה אתה, נגיד ש..." הוא הביט בי, נבוך אבל עקשן, "הרי גם אתה חרמן, ראיתי במקלחת שאתה גם רוצה, מה, אני כל כך מגעיל אותך?"
"ממש לא, אבל... אל תשכח שאנחנו גם שותפים לדירה, אם יהיה סקס זה עלול להיות מביך מאוד מחר בבוקר."
"אני מוכן לקחת את הסיכון." הצהיר מייק, והסתער עלי, מנצל את הגבס שעטף את רגלי מקרסול ועד ברך, מעגן אותי למיטה וביצע בי את זממו.
המכות היבשות והחבלות שספגתי נרפאו זה מכבר, ולמרות המוגבלות הפיזית שלי הקפדתי לעמל את שרירי הידיים והבטן, מתרגל בדבקות כל יום. הריבועים בהם התהדרתי קודם לא נמחקו, להפך, עוד השתפרו.
סברתי שמלבד הגבס נראיתי לא רע בכלל ומייק היה כנראה שותף לדעתי כי הוא התנפל עלי בכפות ידיים לחות מהתרגשות, ממטיר עלי נשיקות, מלטף, נוגע, מועך, מלקק וכשלא מחיתי גם נושך קלילות. 
אחרי התדהמה הראשונית נדבקתי מההתרגשות שלו וזרמתי. הוא הלביש עלי קונדום שקוף, דקיק במיוחד, ונעמד על ארבע לצידי, מצץ לי בהתלהבות, ונאנק כששלחתי יד בין רגליו ונגעתי בזין שלו. היה לו זין בינוני בגדלו בהיר ונחמד כמוהו וכשהחלקתי אצבעות על אשכיו וסביב פי הטבעת שלו הוא החל לרעוד מרוב חרמנות.
"כן, כן, אל תפסיק." דרש, דוחק את הזקפה שלו לתוך כף ידי ומגביר את עוצמת המציצה. נעניתי לדרישתו ולא הפסקתי, וגם הוא לא. אוננתי לו בעוד הוא מוצץ לי עד ששנינו גמרנו, וסוף סוף נרגענו ונרדמנו בשקט.

חששתי מהבוקר, אבל מייק הביא לי קפה ועוגיות כמו תמיד, ולא חשתי שום מבוכה כשהוא עזר לי כדרכו לשבת בכיסא, ולקח אותי להשתין. שלא כמו תמיד הוא נישק את לחיי לפני שהלך לעבודה, אבל חוץ ממחוות החיבה הזו הכל היה רגיל לגמרי.
אחרי שהוא הסתלק, חרשתי על המחשב כמו תמיד, קראתי ספר, ניסיתי לחזור מעט על מה שלמדתי בשנה שעברה וכמו תמיד זה שעמם אותי עד מוות. למה הלכתי ללמוד מנהל עסקים? את מי זה מעניין בכלל? בטח שלא אותי, איך החזקתי מעמד שנה וחצי במכללה עם החומר היבש והטרחני הזה?
כמו שנהג לעשות מידי פעם אמיר קפץ אלי לביקור לפני שיצא למכון הכושר, חייך ואמר לי שאני נראה ממש טוב היום, הבטיח שיעשה לכבודי מסיבה אחרי שאקום מכסא הגלגלים, וליטף את שערותיי לפני שיצא.
כמה דקות אחר כך נכנס מייק, נושא זר פרחים צבעוני. "איזה יופי." התפעלתי, "לכבודי?" 
הוא הסמיק. "לא, אני... סתם, היה איזה אחד שהסתובב ברחוב והציע את הזרים האחרונים שלו ממש בזול אז... מוצא חן בעיניך?"
"כן, מאוד. אתה רעב?"
"קצת, בא לך מרק?"
אכלנו קצת מרק שנשאר מאתמול, שוחחנו על העבודה שלו ועל כל מיני דברים מצחיקים שקרו לו בדרך הביתה, ראינו יחד חדשות, וכשהן הסתיימו ברחנו מריאליטי דלוח לאיזה סרט די מבולבל ואז הניח מייק יד על ברכי ושאל אם אני לא עייף.
"אה..." הבטתי בשעון, "כן, קצת, אולי, שנלך למיטה?"
הוא הנהן, מסמיק והציע שנתקלח קודם יחד.
לפני המקלחת מייק כיסה כרגיל את הגבס בשקיות ניילון, אבל הפעם הוא נכנס איתי ערום למקלחת, והתרחץ יחד איתי. הסתבנו והתמזמזנו ופעם ראשונה מאז שהוא מינה את עצמו אחראי על המקלחת שלי הגבס שלי נרטב קמעה, אבל לא נורא, היה כיף.
כל זמן שהייתי עם גבס החלטנו במעין הסכם שבשתיקה לא לדבר על רגשות, לשמור את מה שקורה בסתר חדר השינה שלנו בסוד וגם לוותר על חדירות למרות שמייק הודה בביישנות שהוא משתוקק מאוד להרגיש את הזין שלי בתוכו, אבל הוא מבין שזה יהיה מסובך עם הגבס. 
הייתה לי הרגשה שאנחנו ממתינים בנשימה עצורה עד שהגבס הארור ינוסר מעלי ואז נראה. בימים הראשונים היינו כל כך עצורים ומאופקים עד שאפילו לא התנשקנו.
מייק העז לנשק אותי על הפה רק אחרי שהודיתי כלאחר יד שכן, אני פוחד ומתרגש, וחושש מאוד מהעתיד לקרות לי אחרי שאחזור לצעוד על רגלי.
"הכל יהיה בסדר." הבטיח לי ברגש, ונישק אותי, ואני השבתי לו נשיקה, ולראשונה מאז התחלנו לישון יחד עלה בדעתי שאולי... אולי מייק הוא יותר מסתם אחד ויש בקשר שלנו עוד משהו חוץ מחברות וסקס?
בלילה שלפני הנסיעה למחלקה האורטופדית - שם, בחדר הגבס, המתין לי המסור המאיים - לא הצלחתי לעצום עין. פחדתי מהסיוט הקבוע, פחדתי שלא אצליח להתעורר בזמן, פשוט פחדתי.
מייק נמנם לצידי, ידו בידי, מתעורר מידי פעם, מלטף ומעודד, מבטיח לי שהכל יהיה בסדר, ושוב נרדם.
כמה שעות אחר כך הוא היה יכול לחייך אלי ולהגיד לי - אמרתי לך.
"נכון, אמרת לי." הודיתי, ונשמתי לרווחה. הרגליים שהתגלו מתחת לגבס, היו חיוורות ורזות, אבל שלמות לגמרי, והוכרזו קבל עם ורנטגן כבריאות.
"השבר התאחה יפה מאוד." בישר לי הרופא, "ואם תסבול מכאבים בהמשך אפשר יהיה לנתח ולסלק את הפלטה ששמנו לך."
"תודה." לחשתי. מאושר לחצתי את כף ידו ונסעתי הביתה עם מייק שלקח לכבוד האירוע יום חופש. עליתי במו רגלי על המדרגות, נתמך במייק ובמעקה, אבל דורך על רגלי, פתחתי בעצמי את הדלת וגיליתי שאסי ואמיר הכינו לכבודי מסיבה קטנה. היה כיבוד, בלונים, בירות וברכת ברוך הבא נתלתה על הדלת.
הם מחאו לכבודי כפיים ונישקו אותי, הרמנו כוס לחיים, ואז הכריז אמיר שהוא ואסי פורשים כדי להניח לנו לחגוג בפרטיות, קם לצאת ובדרך קרץ למייק ששוב האדים כמו ילדונת. 
"למה אתה מתכוון?" היתמם.
"מה אתה חושב?" גיחך אמיר, מרוצה כמו אבא גאה, וסוף סוף מייק התפייס והחזיר לאקס שלו חיוך, ואפילו הסכים ללחוץ יד לאסי.
"סוף טוב הכל טוב, מעכשיו הכל יהיה בסדר." ניבאתי וחיבקתי את מייק שהשיב לי חיבוק, ושאל אם אולי נוכל עכשיו להתנסות בחדירה, "רק אם אתה רוצה, לא חייבים." מיהר להרגיע אותי.
"בטח שאני רוצה." נעניתי לו בשמחה, גם כי באמת רציתי, וגם כי חשתי כלפיו אסירות תודה ורצון לגמול לו על כל הטרחה שטרח סביבי.
אז מה אם אתה לא מאוהב בו? אמרתי לעצמי אחר כך, אחרי שהוא אמר לי בלחש זהיר שהוא אוהב אותי, וזרח משמחה כשעניתי לו שגם אני. אהבה זה דבר כל כך חמקמק, ובהחלט מוערך יותר מידי, לא מספיק שאני מחבב אותו, ובוטח בו, ושאנחנו חברים טובים, וגם הסקס מעולה? מה עוד אני צריך? פרפרים בבטן?
בשביל מה זה טוב? לא טוב בשביל כלום, איזהו המאושר? השמח בחלקו הזכרתי לעצמי, ולכן מה שיש לי עכשיו זה מספיק לגמרי, הודעתי לעצמי, חיבקתי אותו חזק, נישקתי את עורפו הרך ונרדמתי, נחוש להיות מאושר.
