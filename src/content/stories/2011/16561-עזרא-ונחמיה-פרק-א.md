---
id: 16561
title: "עזרא ונחמיה - פרק א'"
author: "אפיקורס"
author_id: 1453
date: "2011-11-30"
category: "אהבת גברים"
tags: ['אהבה', 'סיפורי אהבה', 'אהבת גברים']
prev_chapter_id: None
next_chapter_id: 16571
original_url: "http://gogay.co.il/story.php?id=16561"
---

# עזרא ונחמיה - פרק א'

דווקא בוולנטיין יצא לי להיות בתורנות. מה לעשות, צה"ל לא שם זין על ימי אהבה, במיוחד לא על אלו של הנוצרים. 
"גם אני לא." אמר חמי בנחת כשאמרתי לו בבושת פנים שהוא יבלה את יום האהבה לבד, "ושלא תעז לקנות לי כריות קטיפה אדומות או איזה שטות אחרת." התרה בי.
"מה עם בלונים ורודים או תריסר ורדים אדומים כדם או..."
"שתוק ותביא לפה את התחת שלך." הוא אמר והתנפל עלי. כרגיל התווכחתי שהפעם תורי וכרגיל הוא ויתר לי למרות שזה היה תורו.
למחרת, כשאכלנו ארוחת בוקר, הקריינית בגלי צה"ל סיפרה שמקור החג הוא בכלל פגאני, שנינו הסכמנו שעדיף להתעלם מהחג המטופש והמסחרי הזה ונפרדנו בנשיקה.
הוא נסע לעבודה שלו בבית המלאכה ואני לבסיס. אני סמל ראשון בקבע, בחיל אוויר וחוץ מזה שאני לובש מדים, העבודה שלי מזכירה מאוד עבודה רגילה במעבדת אלקטרוניקה. אני מגיע בשמונה בבוקר, הולך לאכול באחת בצהרים וחוזר הביתה בהסעות בחמש וחצי בערב.
מהבחינה הזו אני כמו כל אחד אחר, אבל בכל זאת זה חיל האוויר, לא חברת הייטק, ולכן מידי פעם יש לי תורנויות, ואני עובד עם חיילים וחיילות סדירים שתמיד נשארים צעירים ויפים שזה נחמד סך הכל.
בצבא אני כמובן סטרייט לגמרי, לא הייתי יכול להיות מנהל העבודה של המחלקה אם היו יודעים שאני הומו. גם ככה די קשה לי להיות סמכותי ותקיף, אך גם אבהי ומעורר אמון. אני חושב שחמי היה עושה זה טוב יותר. אני צעיר מידי, נמוך ורזה מידי. הוא, עם המטר שמונים ומשהו שלו, כתפיו הרחבות, קול הבס החם והנעים שלו והגישה האבהית שלו לצעירים ממנו לא צריך בכלל להתאמץ. אני מזיע בשיניים בשביל לעשות את הרושם שהוא מעורר כמעט בלי להרגיש.
פעם העזתי להגיד לו שאני מקנא בו בגלל הסמכותיות הטבעית שלו והוא צחק ואמר שהוא סך הכל מחקה את אחיו הגדול משה, שוטר מג"ב מגודל ואימתני שגם הוא מחקה את אבא שלהם, שבטח מחקה גם הוא את אבא שלו.
ככל שאתה מתבגר ככה אתה מבין שאף אחד הוא לא באמת כמו שהוא נראה מבחוץ. הבחור הכי יפה ושווה מרגיש מכוער, הפיקח פוחד שכולם יגלו שהוא טיפש, והבחורה הכי מהממת משוכנעת שהיא בעצם מכוערת.
מוזר, אבל ככה זה.
הנה, אני למשל חושב שאני כהה מידי, רזה מידי, ולא מרשים בכלל, אבל חמי אומר לי שאני סקסי וחמוד. הוא חולה על הצבע השחום שלי ועל החיוך שלי ועל התלתלים שלי, וכמובן שעל הזין שלי. לפעמים אני שואל את עצמי אם הוא היה מתלהב ממני כל כך אם הזין שלי היה קטן יותר. אני בחיים לא אגיד לו את זה כי הוא יכעס, אבל לפעמים אני בכל זאת שואל את עצמי...

אחרי יום העבודה המחלקה התרוקנה מאנשי קבע ונשארנו רק אני, הסמל התורן וכל הסדירים שלא קבלו אישור יציאה מהבסיס.
רק אז התברר לי שגם אלו שנשארו בבסיס לא התכוונו לוותר על מסיבת וולנטיין. עד שעה תשע בלילה כבר התאספה במועדון הצנוע של המחלקה שלנו חבורה עליזה וחגיגית של חיילים תאבי מסיבות.
אחרי שאכלנו עוגות וופלים ושתינו תה פנינו לשעשע את עצמנו במשחק מחבואים שעייף אותנו מאוד, התרוצצנו בכל המעבדה, מקימים מהומה עליזה, ובסופו של דבר התאספנו שוב במועדון, ישבנו על שמיכה במעגל, הרמנו כוסות לחיים עם יין פנטזיה בטעם אפרסק וכשהבקבוק התרוקן והבנות התחילו לצחקק בעליזות החלטנו לשחק אמת או חובה. עמעמנו את האורות, הבנות הדליקו כמה נרות ריחניים, הבקבוק הריק הושכב על צידו במרכז המעגל והמשחק התחיל.
הרוב בחרו כמובן באמת, אבל היו כמה שהסתכנו בחובה. נשאלו כמה שאלות נוקבות שגרמו לצחקוקי מבוכה ולסומק, ניתנו כמה משימות טיפשיות מאוד שכללו עמידה על רגל אחת והשמעת קרקורים של תרנגולת, ואז הניחה טר"ש אופיר החמודה את ידה הקטנה והמטופחת על הבקבוק וסובבה אותו בקלילות כשהיא מחייכת לנפשה חיוך דק ומסתורי ובאורח פלא הצליחה לכשף את הבקבוק כך שיצביע הישר אלי. 
"אמת או חובה?" שאלה, שולחת אלי מבט מבעד לריסים ארוכים המצלים על עיניה השחורות והנוצצות.
אין להכחיש, היא נחמדה, חיוכה תחום בשני גומות חן חמודות, תלתלים קטנים ונוצצים מתרפקים על כתפיה הענוגות. מהיום הראשון לבואה למחלקה היא מפלרטטת איתי בלי בושה, בלי להתחשב בכך שאני גבר בן עשרים ושתיים, סמל ראשון בקבע והיא רק ילדונת, טרשי"ת קטנה וחצופה שעדיין לא חגגה את יום הולדתה התשע עשרה.
אין לי שום רצון לענות על שאלות חצופות וחטטניות שיאלצו אותי לשקר ולכן אני אומר חובה ומכין את עצמי נפשית לאיזו משימה אווילית שתעמיד אותי במצב מטופש שישעשע את החבורה הצוהלת סביבי, אבל אופיר מצליחה להפתיע אותי.
"חובה עליך לצרפת אותי." היא אומרת בשלווה ונעמדת על ברכיה מולי, ממשיכה לחייך את החיוך המתגרה הזה, בעוד כל החבורה סביבנו צוחקת בעליזות זדונית.
מישהו שורק שריקת התפעלות זאבית לשמע המשימה שהוטלה עלי ואחר שואל בקול מתגרה אם יהיה לי קל יותר אם הם יכבו את האור. זה אוהד שניסה לשדך לי את בת דודתו, לשווא כמובן, היא לא רצתה בי ואני לא רציתי בה, והוא, אוויל שכמותו, נעלב. ברור שאין לי ברירה, אני חייב לבצע את המשימה כמו גבר או לצאת חנון, לוזר וטמבל.
נעמדתי מולה על ברכי והנחתי ידי על כתפיה. היא לבשה סוודר דקיק, ורוד, הדוק מאוד על פלג גופה העליון ויכולתי לחוש מעין רטט קל שחלף בגופה כשנגעתי בה. לרגע כמעט שחזרתי בי, אבל פניה כבר היו סמוכות לפני, ריח הסבון הפרחוני שלה עלה באפי ושפתיה, מבריקות משפתון בטעם דובדבן, כמעט נגעו באלו שלי. 
לרגע היה שמץ היסוס שחמק ונעלם, ופתאום היה ברור שאי אפשר כבר לסגת, פיה נגע בפי ואחר כך פשוט התנשקנו.
האמת, לפני שפגשתי את חמי התנשקתי עם המון בנות ואף למעלה מזה, זה תמיד היה נחמד וגם הפעם לא סבלתי, אבל כיום אני יודע שבשבילי נשיקה אמיתית היא נשיקה מגבר, וכשאני חושב על גבר זה תמיד עליו, על חמי.
אני נשבע שהנשיקה הזו הייתה סתם עוד משהו שעשיתי כדי לשמור את דלתות הארון שלי סגורות, אבל אופיר לא יכלה לדעת את זה, הרגשתי שהיא משקיעה את הנשמה בנשיקה הפומבית הזו והיה עלי להתאמץ לא להיסחף אחרי הלהט והחמימות שלה. 
אני חושב שהצלחתי לעמוד במשימה בכבוד ויצאתי גבר, אם כי כל המעמד הפומבי הזה היה מביך מאוד. אחרי כמה שניות ארוכות ומעיקות שבהן הלשון שלי הייתה בפה שלה והידיים שלה היו כרוכות על מותני ניתקתי בזהירות מגע ושמחתי שהכל הסתיים, או ככה חשבתי, כי אחרי שהמשחק תם וכולם חזרו לחדרים שלהם היא ביקשה ממני ללוות אותה למגורים של הבנות.
הסכמתי כמובן, הייתי חייב, כולם שמעו, הסתכלו עלינו וחייכו. לא יכולתי לסרב.

הלכנו לאט, דיברנו על דא ועל הא. סיפרתי לה על טניה, החברה הקודמת שלי שבגללה עזבתי לכמה ימים את חמי.
אני לא גאה בפרק הזה בחיי, אבל ככה הצלחתי להגיע לארוחת החג אצל הורי עם בחורה תלויה על זרועי. הם שבעו נחת ולא ידעו שכל הזמן חשבתי עליו וקנאתי נורא כי ידעתי שהוא עם עידו.
לאופיר אמרתי שהחברות עם טניה לא הצליחה בגלל הבדלי מנטאליות, והיא חשבה כמובן שאני מתכוון לזה שטניה עולה חדש, אבל האמת היא שמה שבאמת קלקל את הסיפור עם טניה הייתה העובדה המצערת שהיא לא הצליחה לגרום לי לרצות לקחת אותה למיטה. 
אולי הייתי מצליח אם הייתי מסוגל להתרכז כראוי, אבל לא היה לי ראש לזה. ידעתי שחמי אומלל בגלל עזיבתי ושעידו ניצל את ההזדמנות ותפס מיד את מקומי והייתי מוטרף לגמרי מכל הקטע הזה. 
טניה היא בחורה יפה מאוד ורגילה לקבל יחס קצת יותר טוב מגברים, בסוף נמאס לה לראות איך אני מדבר בלי סוף על חמי, הולך כל יום לבקר אותו ונטרף מעצבים כשאני לא משיג אותו בנייד. 
למרות שהיא לא אמרה שום דבר ישיר אני חושב שבסוף היא הבינה מה הסיפור שלי. מזל שהיא לא משרתת יותר בבסיס. כמובן שלא סיפרתי לאופיר שום דבר ממה שקרה באמת עם טניה, רק זה היה חסר לי. 
הגענו לפתח של מגורי הבנות וכבר התחלתי להגיד לילה טוב כשאופיר הפתיעה אותי והזמינה אותי פנימה.
"אבל יש לך שותפות בחדר, וכבר נורא מאוחר ו... "
"הן ישנות, וחוץ מזה רק רציתי להמשיך לדבר אתך ואולי טיפה להתחבק." אמרה אופיר בתמימות, וחייכה חיוך חמוד. 
היא באמת הייתה מתוקה - קצת ילדותית וקצת מתגרה, ומאוד מאוד צעירה ותמימה - רציתי לרצות לשבת אתה בחדר בשקט, כדי לא להפריע לחברות הישנות שלה, ולהתחבק אתה קצת. רציתי להיות מסוגל להביא הביתה לאימא בחורה מתוקה ועדינה כמותה, רציתי נורא לרצות בכל הדברים הללו, אבל לא הצלחתי. הפנים של חמי, זיכרון צליל קולו החם, מגע היד שלו, תחושת הזיפים שלו על כתפי באמצע הלילה, כל הדברים הללו שבלעדיהם חיי אינם חיים הפריעו לי לרצות מה שהייתי אמור לרצות. 
אמרתי לה שהיא נורא מתוקה והבחור שהיא תבחר בו יהיה המאושר באדם, אבל אני לא יכול כי יש לי מישהו שאני נורא אוהב וברחתי כמו שפן בלי לתת לה אפילו נשיקה על אחת מגומות החן המתוקות שלה. רק כשצחצחתי שיניים לפני השינה נזכרתי שאמרתי מישהו ולא מישהי וליבי קפא מפחד.
שכבתי במיטה, התגעגעתי לחמי שיחבק אותי ויגיד שזה לא משנה, ודאגתי מה יהיה מחר בבוקר.

למחרת בבוקר נכנסתי למחלקה מחייך חיוך רחב שנועד להסוות שהלב שלי הולם חזק מרוב פחד, אבל לרווחתי לא קרה שום דבר ממה שחששתי. אף אחד לא חייך אלי בלעג או התלחש מאחורי גבי שהנה, עזרא ההומו הגיע. 
אופיר המשיכה לחייך אלי בצורה ידידותית אם כי נראתה מרוחקת מעט ולא התעכבה לפטפט איתי או להציע לי קפה כדרכה בכל בוקר, מה שהיה בסדר גמור מבחינתי. חוץ מזה הכל במחלקה היה כמו תמיד, כולל הטלפון היומי הרגיל מאימא שהפעם הייתה לחוצה נורא בגלל שנדמה היה לה שראתה עכברוש במחסן.
אימא תמיד לחוצה בגלל משהו, ותמיד אני הוא היחיד שיכול לטפל בבעיה. הפעם היא רצתה שדחוף אני אלך לקנות מלכודת עכברים ואגיע אליהם מיד אחרי העבודה לטפל בזה.
כמו תמיד עשיתי כדבריה למרות שגם אבא בהחלט מסוגל ללכת לקנות מלכודת.

בדרך לחנות "קנה ובנה" התייעצתי בטלפון עם חמי איזה מלכודת לקנות. יש אצלם בעבודה המון עכברים והוא מבין בנושא.
הוא צחק ושאל אותי מה יקרה אם חלילה המלכודת באמת תעבוד ואני אמצא בה עכברוש. "הרי אתה פוחד מג'וקים, מה תעשה עם עכברוש?" 
"אני רק אשים את המלכודת ואבוא הביתה." אמרתי בתמימות, אבל חמי גיחך, "כן, בטח, שמענו עליך ועל האימא הפולנייה שלך." אמר. 
אימא שלי עיראקית, אבל חמי טוען שהיא מתנהגת כמו פולניה מצויה והוא צריך לדעת, אימא שלו פולניה גזעית.
הבעיה היא שהוא לא קשור למשפחה שלו כמוני ולא מבין עד כמה הורי זקוקים לי. אני הבן הכי צעיר בבית, האחים שלי גרים רחוק - ברחו מאימא כמה שרק יכלו, אומר חמי בציניות - והאחיות נשואות עם משפחות משלהן, רק אני רווק ויש לי זמן להקדיש להורים. אני מנסה לרצות גם אותם וגם אותו וזה נורא קשה ומעייף.
מצד אחד הוא מתלונן שאני נמצא כל הזמן אצלם וישן אצלם לפחות שלוש פעמים בשבוע ומצד שני הורי מאוכזבים ופגועים מכך שאני לא גר איתם יותר וגרוע מכך, שאני חי עם גבר. אני מנסה להיות בן טוב ולעזור להם כמה שיותר וכל הזמן חש אשמה נוראית כי אני יודע שרק בגללי האסטמה של אימא החמירה כל כך לאחרונה, ואבא סובל מהלב ומלחץ דם. 
הם לא מבינים שאני אוהב אותו ושהוא זקוק לי, הוא לא מבין שאני אוהב אותם ודואג להם ושהם צריכים אותי לצידם, ואני נקרע בין שני העולמות. 
"אתה יושב על הגדר ומתלונן שדוקר לך בתחת." אומר חמי ומעמיד פנים שלא אכפת לו שאני צריך לישון אצלם מידי פעם, ולהיות אצלם בשישי בערב, ולשתוק כשהגיסים שלי, להלן - המכוער והשמן - מספרים לי עד כמה אני מזיק לעצמי ולהורים עם החיים שאני מנהל.
אחרי הרצאות מהסוג הזה אני חוזר הביתה עצבני נורא ונרגע רק אחרי שחמי לוקח אותי למיטה ומפרק אותי קצת כמו שרק הוא יודע.
אני לא יודע למה, אבל רק הסקס הקשוח שאנחנו עושים כשאני מאוד כועס ואומלל ולחוץ בגלל כאבי הלב שאני גורם להורי מצליח להשקיט את ייסורי המצפון שלי. 
חמי מתלונן שהוא לא כל כך אוהב את זה, אבל זה לא מפריע לו למעוך אותי, להשתלט עלי ולטחון אותי למרות שאחר כך הוא נאנח כמו פולניה צדקנית ואומר שזה לא בסדר ושאני מופרע. 
בסדר, אז אני קצת מופרע לפעמים, אבל כל זמן שאני מופרע רק איתו אני חושב שזה לא נורא. זה לא קורה כל הזמן וזה רק מעין משחק פרטי ביני לבינו ואני בטוח שהוא נהנה בדיוק כמוני אחרת זה לא היה קורה.
