---
id: 16259
title: "מי יתנני תוף"
author: "גידי רובינשטיין"
author_id: 1673
date: "2011-01-30"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=16259"
---

# מי יתנני תוף

"ברח הילד לאגם
בנה לו תוף קטן
תופף לו כל היום
וגם בשיר קולו נתן
היה לו כשרון כביר
ותיפופו צלצל כמו שיר "
(מתוך "המתופף הקטן", 
דן זכאי)

לפני מספר חודשים הציעה לי האופטיקאית הפולניה החביבה שלי "עדשות משרדיות". מחירן נמוך בכ-1,000 ש"ח ממשקפיים מולטיפוקאליות, אך אפשר לראות בעזרתן רק למרחק של 3 מ'. "שלושה מטרים זה המון", אמרתי, "בעצם, כל החיים שלי מתרחשים ברדיוס של פחות מ-3 מ': המחשב, הספרים, הטלוויזיה, המטופלים." 
"אתה גם מרצה", הזכירה לי הפולניה משהו שהעדפתי לשכוח. 
"ממש לא מעניין אותי איך נראות הסטודנטיות שיושבות בשורה האחרונה. שלושה מטרים זה די והותר במקרה שלי", פסקתי. 
"וחו"ל?", הקשתה.
"לחו"ל אקח גם את המשקפיים הישנים" עניתי, וכך עשיתי. 

"מהגלריה תראה את כל התזמורת", הבטיחה הקופאית, כשהתברר שאין מקומות בשורות הראשונות. טוב עשיתי, אם כן, שגררתי עימי גם את המשקפיים הישנים, אמרתי בליבי. לא ראיתי את כל התזמורת, ובעיקר לא את הסולנים, אך ראיתי גם ראיתי את החלק האירוטי של הקונצרט, הלא הוא ריקו, המתופף הברזילאי. חרוץ מאין כמותו, הוא הגיח ראשון לבימה ובנוסף למקלות הביא עימו שלל מברגים לכיוונון התופים. הוא גם היה היחיד שלא לבש חליפה והסתפק בחולצה ובמכנסיים שחורים. לא צמודים, חלילה, אך די היה בהם כדי לרמוז בנון-שלנטיות על חזהו המפותח והריבועים בבטן. מאיפה אני יודע על הריבועים בבטן? אני לא יודע. אני בטוח! 

"אולי ארזה מהקלוריות שאני שורף בזמן כתיבת יומן האכילה שלי", הרהרתי בקול רם באוזני מאמן הכושר האישי שלי. "אין בעיה", אמר בגבריות מתפרצת, "תכתוב ספר." 
כמו שאתם רואים, אני עדיין כותב.

אם חשבתם שכיוונון התופים הסתיים לפני הקונצרט, טעות בידיכם. ריקו, נחוש בדעתו להשתלב בעולם המוסיקה הקלאסית, לא השאיר את התופים לא מסופקים, אף לא לרגע קט. לאחר כל הקשה בודדת, הוציא את המברגים, רכן על עור התוף, ליטף אותו בעדינות, מתח אותו בעזרת אחד המברגים, נשא מבטו אל תקרת הכנסייה והמתין במתיחות מהולה בביטחון ובשלווה, להקשה הרבה. אין הרבה כאלו ברקוויאם של מוצרט, אך כל הקשה משמעותית ומזכירה למאזין שמדובר במצעד אשכבה. בסוף הארון יגיע לקבר ואנו בעקבותיו. יש כיוון וריקו דואג להזכיר לנו מאיפה אנו באים ולאן אנו הולכים, שמא ניסחף בטונים הגבוהים והשמיימיים של הסופראן, שלא לדבר על הטנור המאיים להתפרק בשבריריות. זה לא קרה הודות למבטיו המרגיעים ומלאי-ההבטחה של ריקו בטנור הנוירוטי, שנע בין נשיות לגבריות בהיסטריה רבתי.

ואז זה קרה! במהלך תפילת האשכבה הזו  בלב היכל התהילה  עבר ריקו את הגבול! כשהיינו ילדים ולא היה לנו דבק לקישוטים של הסוכה, היינו מאלתרים משהו מאוד לא יעיל מקמח ומים. ריקו לא הביא לא קמח ולא מים. לעומת זאת, לפתע פתאום, כדבר של מה בכך, דחף את האצבע האמצעית לפיו. כן, מה שאתם קוראים! ולא, הוא לא עמד לטעום ריבה. הכנסת האצבע האמצעית לפה היא דבר מקובל מאוד בקרב חשפני ברזיל, למען האמת. הצעד הבא הוא ליטוף הפטמה השמאלית ואחר כך הימנית באצבע הרטובה (אם החשפן איטר, הסדר הפוך). אבל, ריקו לא רצה להישאר חשפן, למרות שניחן בכל הנתונים המתאימים לכך. פיזית, רגשית ואישיותית. הוא הקפיד על קשר עין חושני, מלטף ובלתי-מקפח עם כל סולן, מהמחצרר, דרך הטנור הנוירוטי וכלה בבלה שבנשות המקהלה. לכן, לאחר הרטבת האצבע האמצעית, מיהר לרכון מעל עור התוף ולעשות שם משהו לא מובן, כנראה מבית היוצר של בתיה עוזיאל. עתידו המוסיקאלי של ריקו עדיין לוט בערפל, אך את תפילת האשכבה הוא הצליח להפוך, ללא ספק, לסמבה סוערת.
