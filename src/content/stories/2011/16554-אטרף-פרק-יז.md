---
id: 16554
title: "אטרף - פרק יז'"
author: "אודיגו"
author_id: 1734
date: "2011-11-20"
category: "אהבת גברים"
tags: ['אהבה', 'סיפורי אהבה', 'אהבת גברים']
prev_chapter_id: 16552
next_chapter_id: 16558
original_url: "http://gogay.co.il/story.php?id=16554"
---

# אטרף - פרק יז'

לא התלהבתי יותר מידי מעניין המסיבה לכבוד יום הולדתי. בן אדם בן שלושים לא אמור לדעתי לחגוג מסיבה בסגנון עדות הילדים, וזה מה שאמרתי לאסי שביטל מיד את דבריי. המסיבה לא תהיה ילדותית, וצריך לחגוג כל זמן שאפשר כי 'מה שלא תחגוג היום כבר לא תחגוג מחר.' הטיף לי, וכשגם זה לא עזר הודיע לי שהוא יחגוג לי על אפי ועל חמתי כי יום ההולדת שלי הוא רק תירוץ ובעצם הוא רוצה לשמח את אמיר המדוכא ולא יפה מצידי להיות כזה פלצן וחפרן.
 "חוץ מזה תמיד אפשר להגיד שזו מסיבת אביב, מין אפטר פרטי ליום העצמאות, או פרומו לל"ג בעומר, או משהו כזה." הפעיל עליי את כוח השכנוע הלא מבוטל שלו.
 "נו, אם ככה אז אין לי ברירה." וויתרתי, אבל דרשתי בתמורה שהוא יבוא אלינו לדירה, יפגוש את אדיק, ויחווה את דעתו המלומדת על הבחור.
 אסי הסכים ברצון, הופיע אצלנו בערב המחרת עם קלסר עבה, כינס את כולנו סביב שולחן חדר האוכל, מינה את עצמו ליושב ראש פרויקט מסיבת יום ההולדת שלי ושל אמיר. 
 "התזמון והמיקום הם הכי חשובים." פסק, "יש לנו רק שבוע לארגן מסיבה, ואמיר גר קרוב מידי אליי, אין מצב שהוא לא יידע שמשהו קורה, יש לכם רעיון טוב למיקום המסיבה?"
 "אולי נעשה את המסיבה פה?" הציע אדיק והביט במבט שואל אל קרן שחייכה והנהנה.
 "יאללה, מסיבה!" קפצה מעיין מכיסאה ומחאה כפיים בהתלהבות. 
 "רק רגע, תרגיעו, שכחתם איפה אנחנו גרים? יש פה שכנים שמעירים לך אם אתה נושם בקול רם מידי בין שתיים לארבע. אם ננסה לעשות אצלנו מסיבה הם ישר יזמינו משטרה."
 "אז אולי נעשה את המסיבה בחוץ, מסיבת פיקניק?" הציע אדיק.
 "איפה אפשר, ואיך אני אשכנע את אמיר להזיז את עצמו מהבית?" דרש אסי תשובות.
 "אפשר בפארק הקישון, זה קצת רחוק, אבל יפה שם, יש דשא ויש ספסלים, ויש נחל זורם בשביל האווירה הרומנטית. צריך רק לדאוג להביא כיבוד וכלים חד פעמיים, וכמובן מוזיקה ו..." מעיין התחילה לעשות רשימות, וכמעט מבלי משים מסיבת יום ההולדת שלי החלה לרקום עור וגידים.
 הוחלט שנזיז את המסיבה יום אחד לפני תאריך יום הולדתי שנפל השנה על יום שישי ונתכנס ביום חמישי בערב. מעיין הבטיחה להביא מנגל, אסי הבטיח לספק את הבשר ואת השתייה, קרן אמרה שאפשר להביא מהסטודיו מערכת שתתחבר למצבר של הרכב בשביל מוזיקה. 
 אדיק הציע שנאיר את השטח עם לפידים נגד יתושים גם בשביל האווירה וגם כדי שלא נצא עקוצים. מעיין הבטיחה לארגן בחור עם דרבוקה שיודע לעשות שמח, ולספק עוגות וגלידות. 
 אחרי שדאגנו לאוכל, לתאורה ולמוזיקה עשינו רשימה של מוזמנים. נדהמתי לגלות שבלי בעיה אני יכול לכנס לפחות חמישים איש שישמחו לחגוג איתי יום הולדת, בצירוף רשימת המוזמנים שסיפק אסי יצא שיהיו לנו לפחות מאה איש, ופה אחד הוחלט שנביא גם מחצלות למקרה שהדשא לא יספיק לכולם לשבת. אסי הצליח לסחוף את כולנו בהתלהבותו מרעיון המסיבה, נזרקו רעיונות מקוריים, בדיחות והקנטות, והשמחה הייתה רבה. 

 "נו, מה אתה אומר עליו?" חקרתי את אמיר כשליוויתי אותו חזרה לדירתו.
 "בחור יפה מאוד, אין מה להגיד." 
 "ו..." תבעתי עוד פרטים.
 "לא הטעם שלי, אני מעדיף אותם שחומים ושריריים יותר, והוא בהחלט צעיר מידי בשבילי, אבל נראה שלך זה לא מפריע."
 "אסי, די לחפור, הוא הומו או לא?"
 "לא יודע."
 "איך לא יודע? אתה לא אמור להיות הגבר המנוסה והמצויד בגיידאר משוכלל?"
 "כן, אני מנוסה ומצויד בדיוק כמו שאמרת." גיחך אסי, "אבל גם הגיידאר הכי מדויק לא יכול לקלוט אם הבן אדם לא משדר."
 "איך לא משדר?" התאכזבתי, הוא כאילו... כאילו א-מיני כזה?"
 "לא יודע." משך אסי בכתפיו, "אולי אני טועה, אבל הרושם שקיבלתי ממנו הוא..." הוא היסס, ואחר כך הזכיר לי שהוא פגש את הבחור רק היום, והם בקושי דיברו, והוא בטח טועה, אבל הוא קיבל רושם שמדובר בבחור שהוא לא ממש בעניין של סקס.
 "מה לא בעניין של סקס?" התפלצתי, "הוא צעיר, והוא גבר, איך לא בעניין של סקס?"
 "תתפלא, אבל יש גם כאלה, לא כולם חרמנים כמוך."
 "אני לא כזה חרמן." נעלבתי, "בטח לא כיום, כשאני כבר לא ילד, ותדע לך אסי שאם רק סקס היה מעניין אותי אז הייתי מתנחל לך במיטה ולא זז ממנה, אבל עובדה שאני לא."
 "כן חמוד, אני יודע שלא רק סקס מעניין אותך, אבל לדעתי הוא חשוב לך יותר מאשר לפסנתרן היפה שלך." הסביר אסי ברוך והביט בי כמשתתף בצערי, "אבל זה רק הרושם הראשוני שקיבלתי, אולי אני טועה, ולכן..." סגר אסי את דלת דירתו מאחורי גבנו, והחל לפתוח את מכנסיי, מוכיח לי עד כמה סקס באמת חשוב לי.

 "זו הפעם האחרונה שלנו." הודעתי לו אחר כך, ובמקום להתפרקד במיטתו כמו תמיד קמתי והתחלתי להתלבש, "נמאס לי להפריד בין סקס לרגש, ונמאס לי להיות סתם חזיר חרמן. אני רוצה אהבה, ואני רוצה אותה איתו, זו המתנה שאני נותן לעצמי ליום ההולדת שלי." הצהרתי.
 "אני מאחל לך בהצלחה." אמר אסי בקול רציני, למרות שהייתה לי הרגשה שהוא מבליע חיוך מלגלג, והחל גם הוא להתלבש.
 "תודה." אמרתי, "ובהצלחה גם לך עם אמיר."
 "כן, בהצלחה לי." הנהן אסי בכובד ראש, "ושאלוהים יעזור לשנינו." הוסיף בציניות.
 "אוף איתך!" השלכתי עליו כרית, שהוא תפס בזריזות לפני שפגעה בו, והסתלקתי, נחוש בדעתי לא לחזור למיטה שלו יותר גם אם כל תא בגופי ישווע למגעו המיטיב והמדויק. 

 ההכנות למסיבה העניקו לי שפע של הזדמנויות להיות ביחידות עם אדיק. הבנות דאגו לאוכל ולבידור, אסי סיפק את המימון ואת הפתרונות המעשיים, ואילו אני ואדיק היינו הממונים על הלוגיסטיקה, מה שאמר בפועל לסחוב חפצים כבדים, ולהתרוצץ הרבה מפה לשם. קיבלתי את הדין באהבה כי ככה יכולתי לבלות איתו זמן רב, ולתהות על קנקנו. הוא היה לא רק יפה אלא גם בחור נבון, מנומס, משכיל ותרבותי. גם אם לא הייתי דלוק על התחת המחוטב שלו הייתי נהנה לבלות איתו. היה לו חוש הומור עדין ויבש, והוא התנהל במין עדינות אירופית אוורירית כזו, לא קילל ולא התעצבן, אף פעם לא איבד את סבלנותו והצליח להישאר קריר ונינוח גם בעיצומו של חמסין אביבי מעיק. יכולתי להבין בקלות למה קרן התאהבה בו אחרי שחייתה כמה שנים עם גולן הלא מתוחכם שהיה עפר לרגליה.
 למרות כל מאמציי לא הצלחתי לקלוט ממנו רמזים ולפענח מה מתרחש מאחורי מצחו הלבן והחלק, ואיזה תשוקות לוהטות מסעירות את הגוף הדק והמעודן הזה.
 "אני בטוח שהוא לא מאוהב בקרן כמו שהיא בו. הוא מחבב אותה, זה בטוח. וברור שנוח לו מאוד לחיות איתה כי היא מעריצה אותו ומוכנה לעשות הכול בשבילו, והוא גם מעריך אותה מאוד כרקדנית, אבל כאישה... נראה לי שלא." גיליתי את ליבי בפני מעיין.
 היא הציצה בי במבט פיקחי, "תודה, נדלקת עליו." קבעה.
 לא היה טעם לנסות להתחמק, היא הכירה אותי טוב מידי. "כן, קצת." הודיתי, "הוא נורא יפה, נכון?"
 "יפה מידי." הפתיעה אותי מעיין, "גבר לא אמור להיות יפה ועדין כל כך, אני מעדיפה את גולן, ואני חושבת שאחרי שקרן תירגע ממנו גם היא תבין שגולן מתאים לה יותר."
 "תגידי מעיין, את חושבת... מה דעתך עליו באמת? את חושבת שהוא יותר בקטע של בנים או של בנות?"
 "אני חושבת שהוא יותר בקטע של פסנתרים, הדבר היחיד שבאמת מחרמן אותו זו מוסיקה. אם הוא היה צריך לבחור בין סקס לנגינה הוא היה בוחר בנגינה בלי לחשוב פעמיים."
 "שטויות, את סתם ממציאה, ובכלל, למה הוא צריך לבחור? אפשר גם לנגן וגם לזיין, מה, לא ככה?"
 "ככה, בטח שככה." הצטחקה מעיין, "אבל נראה לי שלא הפסנתר שלו מטריד אותך." 
 "נכון, שינגן על מה שהוא רוצה, מה שאני רוצה לדעת זה מה הוא מעדיף חוץ מפסנתרים, מה את חושבת?"
 "אני חושבת שלא אכפת לו, כל זמן שלא יפריעו לו להתאמן ולשפר את הטכניקה הקדושה שלו, מצידו זו יכולה להיות גם בובה מתנפחת."
 "תשתקי, יא מגעילה!" פרעתי את שערותיה.
 "תשתוק אתה בעצמך, יא הומו." זרקה עליי מעיין כפכף, ושנינו פרצנו בצחוק והתנפלנו זה על זה, משתוללים ומתפרעים כמו ילדים.

 יום לפני המסיבה שאלה אותי קרן בביישנות אם יפריע לי שגם גולן יהיה במסיבה. 
 "את רצינית, גולן? חשבתי שהוא ברוגז איתנו."
 "כן, הוא קצת כעס אחרי שנפרדנו, אבל בינתיים הוא נרגע ועבר לו. הוא התקשר אליי אתמול, ביקש סליחה על ההתנהגות שלו, ושאל אם הוא יכול לבוא ולהחזיר לי כמה חפצים שלי ולקחת כמה דברים שלו שהוא שכח, ומפה לשם סיפרתי לו על המסיבה ו... אה..." קרן הסמיקה, נבוכה, "הוא נשמע כל כך בודד ועצוב, והתנצל כל כך יפה, אז חשבתי שלא יקרה כלום אם הוא יבוא גם, לא יזיק לו לפגוש קצת אנשים, ולשמוח, ואולי הוא יפגוש מישהי נחמדה. הזמנתי את כל הבנות מהלהקה, וחלק מהן ישמחו מאוד לפגוש בחורים שהם לא רקדנים."
 "מה רע ברקדנים?" 
 "אל תיעלב." השפילה קרן מבט, "אבל רוב הרקדנים הם הומואים, הם נחמדים מאוד כמובן, וגם נראים מצוין, אבל מבחינה רומנטית זה לא מספיק."
 "אם לך לא מפריע שגם האקס וגם החבר יהיו באותה מסיבה לי זה בטח לא מפריע." עניתי בקרירות מנומסת.
 "יופי." שמחה קרן, וכמעט הלכה, אבל אחר כך חזרה ושאלה בביישנות נוגעת ללב אם אני כועס עליה. 
 "מה פתאום? למה שאני אכעס?" התחסדתי.
 "לא יודעת, סתם, יש לי הרגשה ש... לא חשוב, טוב, אני חייבת לרוץ, ביי אילן."
 'איזה טיפשה מעצבנת,' התרגזתי אחרי שהיא הלכה, אבל בסתר ליבי ידעתי שהיא צודקת. היא לא עשתה לי שום דבר רע, אבל אני לא מצליח לא לכעוס עליה על לא עוול בכפה רק מפני שהיא יכולה לישון עם הגבר שאני חושק בו, לגעת בו, ולאהוב אותו, בעוד אני יכול רק להביט בעיניים כלות ולקנא.
