---
id: 19087
title: "קסם - פרק ט'"
author: "mikka"
author_id: 1975
date: "2015-07-02"
category: "אהבת נשים"
tags: ['המומלצים']
prev_chapter_id: 19055
next_chapter_id: 19088
original_url: "http://gogay.co.il/story.php?id=19087"
---

# קסם - פרק ט'

חמישה ימים - זה הזמן שלקח לי להיפטר מכל מה שנשאר מהחיים העלובים שלי, ולשבת כאן, על מטוס ללונדון.
 כל מה שהשותפה שלי השאירה מאחור פורסם ונמכר למרבה במחיר. מה שלא נמכר- נזרק לפח או הושאר לבאים אחריי, למעט כמה דברים יקרים לליבי שנארזו בארגז גדול והועברו אחר כבוד לבית הוריי, שעדיין מחכים שגם אני אגיע בעקבותיהם.הודעתי לבעלת הדירה שאני לא מחדשת חוזה, ולמרות שנשארו לי עוד חודשיים כמעט מלאים אני עוזבת עכשיו, והיא חופשיה לעשות בדירה כרצונה. כשאמרה שאני עדיין צריכה לשלם על התקופה הזו לא התווכחתי. נשארו לי מעט מאוד דברים ששווה להילחם עליהם, זה לא אחד מהם.
 קניתי את כרטיס הטיסה הכי זול שמצאתי ללונדון, וכתבתי לשירלי שאני מגיעה. היא ענתה שמכיוון שלא נתתי לה תשובה עד עכשיו, היא כבר הזמינה חברה אחרת, אבל אם אצטרך מקום לישון לכמה ימים אני מוזמנת, ושלחה לי את הכתובת. 
 להגיד שזה הפריע לי במיוחד? בשלב הזה שום דבר לא הפריע לי. נדמה שאיבדתי לחלוטין את היכולת להרגיש ביום שבו איבדתי את דנה.
 דנה. כמובן שלא שמעתי ממנה בכל הימים האלה, ולא העזתי אפילו לנסות ליצור איתה קשר. בפעמים המועטות שיצאתי מהבית עשיתי עיקופים גדולים כדי לא לעבור בשום רחוב שהיא עלולה ללכת בו.אז הנה אני, במטוס. מקום סגור עם נשים שבויות שלא מפסיקות לנעוץ בי מבטים נבוכים ולכחכח בגרונן, בזמן שכל מה שמתחשק לי זה להיעלם. 
 כל מה שיש לי זה הבגדים שלגופי, תיק גב עם כמה דברים בסיסיים, כמה מאות יורו במזומן שהמרתי מכל הכסף שנשאר לי בחשבון, וחור אחד שחור במקום שבו היה פעם הלב שלי.
 אני יודעת שהדבר שהכי יעניין את מי שישמע את הסיפור שלי יהיה למה עשיתי את מה שעשיתי. והתשובה היא שאין לי תשובה. באמת, כאילו לא שאלתי את עצמי בדיוק את אותה השאלה, כל דקה ודקה מכל שעה ביום. 
 נפגעתי. נלחצתי. כעסתי. פחדתי שאיבדתי אותה עוד לפני שהיה לי אותה. שוב הפחד הזה. אולי בגלל זה כבר שנים שלא הרשיתי לעצמי להתאהב. זה נורא מפחיד, להתאהב. אולי במקום להפסיק לפחד אני צריכה קודם להתחיל לפחד. 
 כל החיים שלי הם הימנעות אחת גדולה. קצת מאוחר מדי להבין את זה עכשיו, לא?
 מבלי משים אני נאנחת בקול, והנוסע לידי מעיף בי מבט תמה.המטוס נוחת בנמל התעופה הית'רו לפנות ערב, ומכיוון שאין לי מזוודה לאסוף, אני מוצאת את דרכי במהירות לדלפק המרת המטבע ומשם לרציף הרכבת התחתית. מפה מודפסת של ה'Tube' ופלירטוט קטן עם הפקחית מגלים לי את כל מה שאני צריכה לדעת על הדרך מכאן ועד לכתובת ששירלי מסרה לי. 
 חמישים דקות אחר כך אני כבר צועדת בדרכי מכיכר פיקאדילי לביתי הזמני החדש, נושמת אויר של ארץ חדשה, ומרגישה קצת יותר רגועה. ליד בית קפה קטן אני עוצרת לגנוב קצת אינטרנט אלחוטי, וכותבת לשירלי את המיקום שלי. להפתעתי, היא עונה במהירות, וכותבת שאני ממש קרובה, ושהיא באה לאסוף אותי.
 לא עוברות יותר מעשר דקות, והיא אכן מגיעה, שופעת שמחה וחיוכים, ואני לוגמת את החיבוק שלה בצמא. מסתבר שקצת חום אנושי מאדם שעדיין לא איבד לחלוטין את האמון שלו בי הוא כל מה שצריך בשביל לרומם לי את מצב הרוח.
 שירלי מספרת שהחברה שלה תגיע רק למחרת, אז הלילה אני יכולה לישון איתה במיטה, שזה טוב בהרבה מהספה. "טוב למי?" אני חושבת, אבל לא מטרידה את עצמי בתשובה.
 "תגידי," אני שואלת אותה בזמן שאנחנו עולות במדרגות לדירה, "את זוכרת את המסיבה הראשונה שבה נפגשנו? את הבחורה ששפכתי עליה את השתייה שלי?"
 "כן." היא עונה בחוסר ריכוז, מחפשת את מפתחות הדירה בתיקה. תקווה עמומה ניצתת בי.
 "אז את מכירה אותה, במקרה?"
 "את מי?" היא פותחת את הדלת ומחווה בידה שאכנס.
 "את הבחורה ההיא, ששפכתי עליה שתייה."
 היא נעצרת במבואה ומסתכלת עליי במבט מהורהר.
 "את יודעת," היא אומרת לי, "זו לא הפעם הראשונה שאת אומרת משהו כזה, אבל חמודה, בחיי שלא שפכת כלום על אף אחת חוץ מאשר על עצמך."
 אני לא מבינה. 
 "אני זו שנתנה לך בטעות מכה במרפק ושפכת קצת שתייה על עצמך. זה הכל. אני באמת לא יודעת על איזו עוד בחורה את מדברת."
 רחש קטן. זה כל מה שאני שומעת כשהניצוץ בתוכי כבה. אני נושמת עמוקות, ומושכת בכתפיי בחיוך כאילו כזו אני, שטותניקית."תלבשי משהו יפה, ונלך לאיזה פאב." מזמינה אותי שירלי לאחר שאני מסיימת לעשות סיבוב בדירה ולהתפעל.
 "אין לי משהו הרבה יותר יפה מזה." אני אומרת, ומחווה בידיי על הבגדים שאני לובשת.
 שירלי מעקמת קצת את הפרצוף, ואז אומרת, "טוב, בסדר, זה יספיק לבינתיים. מחר נדאג לך לדברים קצת פחות... ישראלים. רק תחליפי חולצה לפחות, לא יכול להיות שזאתי עדיין בסדר אחרי כל הדרך לכאן."
 אני עושה כמצוותה, ואנחנו יוצאות לדרכנו.בריטים- יודעים לשתות. אני- לא ממש. אבל נדמה לי ששירלי דאגה להשלים לי את כל מה שאני מנעתי מעצמי הן מחשש להשתכר, והן מרצון לחוס על תקציבי המצומצם כי לא עבר זמן רב ומצאתי את עצמי מדדה ברחוב, שרה בקולי קולות שירים של וויטני יוסטון, בעודי נשענת על שירלי שמתפקעת מצחוק.
 אני לא כל כך זוכרת את הדרך, אני לא זוכרת שנכנסנו הביתה, אני לא יודעת מתי שירלי הספיקה להפשיט אותי ולהכניס אותי למיטה, אבל כשמצמצתי בעיניי באור הבוקר הראשון, הלומת שינה ופיכחון מתבהר, הגוף שלי בער מזכרון גופה הערום הגוהר מעליי, ממגע שפתיה על צווארי, מתחושת אצבעותיה הארוכות מגששות אל תוכי.
 שכבתי כך, הלומת בלבול, כשהרגשתי תזוזה לצידי. מתחת לשמיכה הגיח פתאום שיערה הפרוע של שירלי, שמתוכו ממצמצות שתי עיניים ישנוניות. היא מסתכלת עליי רגע ארוך כמעלה זיכרון רחוק, ואז מסיטה את שיערותיה מפניה וחושפת חיוך גדול.
 "בוקר טוב וויטני." היא צוחקת. אני מחייכת בחזרה, עדיין לא בטוחה.
 "בוקר אור..." אני ממלמלת. "תגידי... אנחנו?" אני מצביעה עליי ועליה לסירוגין.
 "אפשר להגיד," היא מחייכת חיוך פתייני, ומושכת את עצמה אליי, "למרות שיותר נכון יהיה להגיד שאת חייבת לי. השקעתי בך המון בלילה."
 "וואו. אוקיי. תודה," אני מגמגמת, "אני לא בטוחה שאני זוכרת הרבה מזה."
 "זה בסדר," היא מרימה את עצמה עליי, כפות ידיה שעונות סביב ראשי ועיניה לוכדות את עיניי, "את יכולה להתחיל עכשיו."במשך שעה וחצי אני נותנת לה את כל הרפרטואר. היא גומרת שלוש, ארבע, אולי יותר פעמים. אני לא גומרת אפילו פעם אחת, אבל עושה את כל הקולות הנכונים ונותנת לה לחשוב שכן. אין לי שום חשק אליה, שום רצון, המגע שלה לא מצית בי כלום. כאילו העור שלי נאטם ושום תחושה לא עוברת פנימה. 
 בחורה יפה, סקסית להפליא, אולי היחידה בעולם שאני יכולה להגיד עליה כמעט בביטחון מלא שלא נמצאת פה בגלל מעשה קסמים כלשהו, מונחת כפלסטלינה בידיי. אבל כשאני פורטת על גופה, המוזיקה צורמת לאוזניי. ואני ממשיכה. כי הרעש הזה, הצרימה, ממלא את כל החורים ומשתק כל מחשבה, ואני מתמסרת לעונש הזה, למארש הפרידה הזועם מכל חלק בעצמי שעדיין לא ביזיתי, שעדיין לא מכרתי בזול.כשאנחנו מסיימות לבסוף, אנחנו שעונות בגבינו על ארון הבגדים, רגלינו פשוטות על רצפת הפרקט של חדר השינה, כתפה נוגעת בכתפי, והיא מתנשפת ומנענעת את ראשה.
 "לא ייאמן." היא אומרת.
 אני מחייכת בקהות חושים.
 "עכשיו אני מבינה מה היא מצאה בך."
 רק אחרי כמה שניות של בהייה רפה באויר, אני מפנה אליה את הראש בחדות ושואלת, "מה?"
 היא מתרוממת באיטיות, מושכת אחריה סדין אורירי שעוטף את גופה ומשאיר אותי חשופה.
 "אמרתי," היא חוזרת באיטיות בעודה אוספת את בגדיה לערימה, "שעכשיו אני מבינה מה היא מצאה בך."
 "מי?" אני שואלת במהירות, משלבת את ידיי על חזי וגופי נדרך. 
 "מי?" היא מגחכת לעצמה. "אנה, האקסית שלי."
 צבתות של קור לופתות את גרוני. אני קמה במהירות מהרצפה ומחפשת משהו ללבוש.
 שירלי עומדת בכניסה לחדר הרחצה, מסתכלת עליי בחצי חיוך עייף.
 "מה, חשבת שאני לא יודעת?" שאלה בטון קהה, "אני יודעת הכל על אנה. עוד כשהיינו ביחד היא אהבה אותן כאלה, כמוך, פשוטות וכנועות, שאפשר לזיין ולזרוק והן עוד יגידו לה תודה."
 אני מתלבשת כאחוזת דיבוק, מרגישה צורך כמעט נואש לברוח משם.
 "את מבינה," היא ממשיכה, "היא תמיד היתה כזו, כוחנית ושתלטנית, אבל נדלקת רק ממי שחזקה ממנה. כמוני. הבולשיט שלה מעולם לא עשה עליי רושם. אז מדי פעם היא מרגישה צורך להיפרד ממני ולהוכיח לעצמה שהיא עדיין בשליטה, ואז חוזרת על ארבע ומתחננת שאקח אותה בחזרה."
 "הבעיה שאיתך," היא מתקרבת אליי וחוסמת את דרכי, מכריחה אותי להסתכל עליה, "איתך זה היה אחרת. ידעתי שהיא הלכה עם מישהי הביתה, וחיכיתי שהיא תתקשר אליי למחרת, אכולת חרטה ומתחננת כמו כלב עזוב שאקבל אותה בחזרה, אבל לא. לא רק שהיא לא התקשרה, היא גם לא רצתה לדבר איתי כשאני התקשרתי. אמרה שאניח לה, שהיא חושבת שהיא למדה לקבל ולחבב את הצורך שלה בשליטה. שזה ממש מושך אותה."
 את המשפט האחרון היא כמעט יורקת החוצה בבוז.
 "אז ביררתי קצת. למרבה ההפתעה גיליתי שמי שסובבה לה את הראש זו מישהי שאני מכירה ושלא הענקתי לה שום חשיבות עד כה. אז את מבינה שהייתי חייבת להבין מה יש בך שגרם לבת הזוג המטומטמת שלי לעשות ממני צחוק.""אה... אני לא יודעת מה להגיד לך." מלמלתי במבוכה. 
 "אני לא מצפה שתגידי לי כלום." אמרה בשקט, כתפיה נשמטות כשרוח הקרב יוצאת ממנה לפתע.
 "אין לי כלום נגדך שני. את בחורה נחמדה, את כיפית למדיי, את, ובכן, נהדרת בצורה מפתיעה במיטה. אני לא מצפה ממך לכלום, ואני גם לא רוצה ממך כלום. אני, את המעגל שלי סגרתי. את לקחת ממני את אנה, אני לקחתי מאנה אותך."
 "את יודעת משהו?" אמרתי, מהורהרת, "יש בך משהו ריק ואפל מאוד מבפנים. ואני מזהה את זה כי מתישהו הפכתי להיות כמוך, ואנשים כמונו מזהים אחד את השני. אני חושבת שאני מבינה למה הקסם שלי לא פועל עלייך. יש אנשים ששום קסם לא יעזור להם."
 הכתפתי את התיק שלי, לקחתי את הנעליים בידיי, ופסעתי יחפה החוצה, חולפת על פני שירלי שהמשיכה להביט אחריי במבט מוטרד.בתחתית גרם המדרגות התיישבתי לנעול נעליים ולשקול את צעדיי. עם מעט מאוד כסף, ללא תוכנית מוגדרת, עם הריח של שירלי דבוק לעורי, ואף נפש חיה בעולם לדבר איתה, הרמתי את עצמי מהמדרגות ויצאתי לרחוב.הלכתי כל היום כמעט בלי הפסקה, מתיירת לי בשלווה כאילו איפשהו מחכה לי חדר עם מקלחת חמה ומצעים נקיים שברגע זה העוזרת מותחת על מיטת הקווין סייז שלי. גם כאן, בלונדון, ליוו אותי מבטים ברחוב, אבל כאן הם היו איכשהו צנועים יותר, שקטים. שתיתי מים מבקבוק שמילאתי בברזים של שירותים ציבוריים, וזה הספיק, כי תיאבון לא היה לי.
 רק כשהערב התחיל לרדת התחלתי לתהות היכן אעביר את הלילה. ואת היום למחרת. ואת שארית החיים שלי. מה אמרה חווה אלברשטיין על לונדון? שהייאוש נעשה יותר נוח? אז זהו, שאצלי לייאוש נעשה נוח, והוא לא התכוון ללכת לשום מקום.
 ספרתי את הכסף שלי. אני כנראה אוכל להרשות לעצמי כמה לילות במלון סביר. קצת יותר מזה אם ארחיק לאיזורים הפחות מתויירים ואמצא מוטל זול. אבל משהו בי לא רצה דבר מכל אלה. משהו בי היה מוכן להרפות.עם רדת החשיכה, הלכה והתמעטה התנועה ברחובות. התיירים עם המצלמות, והמשפחות עם הילדים, התחלפו בקבוצות של צעירים שיוצאים לבילוי. הרגשתי בדידות ומחנק, וצורך עז להימנע מכל אינטראקציה אנושית. רציתי להוציא את עצמי מהמרקם החברתי הזה, להתמזג עם הצללים, לחדול מלהיות.
 מבלי לשים לב (או שאולי בכוונה, לא הענקתי לזה מחשבה רבה), מצאתי את עצמי מול הכניסה לבניין הדירות ממנו יצאתי הבוקר. בקומה השלישית דלקו האורות בדירה שרק אתמול קיבלה את פניי בברכה, ועכשיו נראתה כה זרה שלרגע תהיתי אם דמיינתי אותה. 
 באיטיות, אך בנחישות, עליתי במדרגות, קול הלמות צעדיי מהדהד באוזניי כמו תופי קרב ממרחקים.
 הגעתי לקומה השלישית ולא השתהיתי אפילו כדי להעיף מבט במסדרון. המשכתי לעלות מעלה, רגליי מושכות אותי בקצב אחיד קדימה. קומה רביעית, ואז פתח יציאה לגג. אם הדלת היתה נעולה אולי הייתי נאלצת לעצור ולשאול את עצמי מה בעצם אני עושה, אבל שום דבר לא עצר אותי הלילה.רוח קרירה היכתה בפניי, מתחת לחולצת הטריקו הדקה שלבשתי התקשחו פטמותיי ונשימתי התקצרה. הנחתי את תיק הגב שלי בצידה של ארובת מתכת מעשנת וצעדתי באיטיות עד לחומת האבן הנמוכה והמסוגננת שמקיפה את הגג.
 הצצתי בזהירות למטה. מתחתיי, הרחוב שקט, התנועה מעטה, קול צחוק נשמע מרחוק, עולם כמנהגו נוהג.
 התיישבתי בזהירות על חומת האבן, תחילה עם הפנים אל הגג, ואז הסתובבתי לאיטי כך שמתחת לרגליי נפרש הרחוב. לא הסתכלתי למטה יותר. היישרתי מבט קדימה. אורות מרצדים נצצו לפניי מבין צמרות העצים של הפארק הקרוב, ומרחובות רחוקים. כוכבים מעטים נראו בשמיים, הירח מוסתר מאחורי עננים. כמעט רומנטי כאן הלילה.
 אני חושבת על דנה. הנה היא, יושבת פה לידי, ידה מונחת בשלווה על ידי, שיערותיה מתבדרות ברוח והיא מסתכלת איתי על הנוף הזה, שואפת את האויר הקר ומחייכת לעצמה.
 "למה את מחייכת?" אני שואלת אותה.
 "כי טוב לי," היא מסתכלת עליי במבט החם הזה שלה, "טוב לי פה איתך."
 הרוח הקרה צורבת דמעות בעיניי (או שאולי זו לא הרוח, לא הענקתי לזה מחשבה רבה), וכשאני עוטפת את ידה בידי, לרגע אני באמת יכולה להרגיש את החום שלה פועם מבין אצבעותיי.
 "אני מצטערת," אני לוחשת, ועוצמת עיניים, "אני כל כך מצטערת."
 ובמשיכה קלה, אני מטילה את עצמי קדימה אל הרוח. ********************כמו במעלית שצונחת ועוצרת פתאום, אני מרגישה כמו מכה עמומה בבטן, כשאני משתנקת ושואפת שאיפה מהירה של אויר, ליבי פועם בפראות.
 לרגע הכל סביבי שחור, למרות שאני משוכנעת שעיניי פקוחות, אבל לפני שאני מספיקה לחשוב, הערפל מתפוגג לאיטו מעיניי, ואני מוצאת את עצמי בוהה לתוך האישונים האפלים של הבחורה שהתחילה את הכל.
 "את!," אני נושמת בהפתעה.
 היא לא מחייכת.
 אני מסובבת את ראשי במהירות, מבינה פתאום שאני יושבת על המדרכה, ביציאה מהמועדון, בלילה שנראה דומה להפליא ללילה שבו נפגשנו לראשונה.
 אני מרגישה פתאום כמה גופי דרוך, הידיים שלי כואבות מלפיתה מאומצת באבן השפה. כשאני מרפה את שריריי, אני שואלת אותה בבלבול, "מה זה? איך הגעתי לפה?"
 "תמיד היית פה," היא עונה בשלווה, כאילו בכל יום בחורה שקופצת מבניין בלונדון נוחתת על מדרכה בתל אביב.
 אני בוהה בה במבט מבולבל, והיא נאנחת, מועכת את הסיגריה שלה באבן השפה ומשליכה אותה לחור הביוב הקרוב. "אני כל הזמן שוכחת כמה אתם צרי אופקים," היא ממלמלת לעצמה, ואז נועצת בי מבט וממשיכה, "מאז שהתיישבת לחכות לחברה שלך, לא זזנו מפה מילימטר. רציתי להראות לך, וגם לראות בעצמי, איך החיים שלך נראים. בואי נגיד שזה לא סרט שהייתי ממליצה עליו לחברים."
 המשכתי לבהות בה בטמטום, שללא ספק ניכר, כי היא המשיכה להסביר לי באיטיות, "אנשים מלאים בבקשות, משאלות קטנות, כל הזמן. לא מדברת על דברים גדולים, אוניברסליים, כמו בקשות לבריאות, לכסף, לאהבה. דברים שקטים, נסתרים, שממלמלים בראש, או בבטן, כמעט בלי להרגיש. 'הלוואי שייגמר כבר היום הזה', 'הלוואי שאמצא חניה בקלות', 'הלואי שימותו כולם'. כאלה דברים."
 "הרבה דברים חוזרים על עצמם, וכבר קל להבין מתי אתם מתכוונים באמת למשהו, ומתי סתם משחררים תסכולים. אבל יש דברים שאנחנו לא מצליחים להבין, ולא מצליחים למיין, ולפעמים קורה שאנחנו מפרגנים לכם בטעות איזו משאלה שבכלל לא התכוונתם שתתגשם. זה מביך. באמת. לא מתאים בכלל. אז יש מקרים... מסויימים, שבהם יש לנו אפשרות ללכת איתכם קצת קדימה ולראות עד כמה מה שאתם חושבים שאתם רוצים הוא באמת מה שאתם צריכים."
 "אנחנו? אתם?" אני לא מבינה.
 "את שואלת את השאלות הלא נכונות," היא עונה בסבלנות. "אבל זה בסדר, זה בדרך כלל ככה. מה שחשוב עכשיו, כי הזמן שלי פה באמת כבר כמעט תם, הוא שתביני שכל מה שאת חושבת שחווית בחודשים האחרונים, לא קרה במציאות. כלומר, עדיין לא."
 "רגע רגע..." אני מנסה לסדר את המחשבות בראש, "כל ה... לעזוב את הלימודים, לעשות שטויות, ההורים שלי, דנה... כל זה לא קרה?"
 "לא."
 "ועוד יקרה? כלומר, את מטילה עליי את הכישוף הזה עדיין? כי אני לא רוצה את זה!"
 פתאום היא מחייכת, והחיוך שלה מלא שיניים ומסנוור אותי לרגע. "היה מפתיע אותי אם היית רוצה. אל תדאגי, בניגוד למה שאת חושבת, אין לי שום שאיפות לעשות לך רע. בואי נגיד שזו משאלה אחת שלך שלא תתגשם. זה לא אומר שמה שראית שקורה לא יקרה. זה לא אומר שזה לא קורה כבר עכשיו. משאלה אחת קטנה ותיאורטית, הספיקה כדי לחשוף את הבסיס והקרביים של החיים הלכאורה מוגנים שלך, ומה שנחשף הוא מאוד לא תיאורטי. את בטח מבינה עכשיו שאין דבר כזה 'משאלות קטנות'."
 היא מזדקפת במהירות מהמדרכה, כתם כהה מתנוסס בחזית חולצתה. "אני מקווה שתלמדי מזה משהו. באמת. אצלכם, בני האנוש, אי אפשר לדעת."אני עדיין המומה ומבולבלת ומחפשת מילים, כשמהיציאה שועטת דנה, מנופפת בתיק שלה וצועקת, "בואי נלך מהחור תחת הזה! אני מתה להגיע הביתה כבר."
 היא חולפת על פני האלמונית מבלי להעיף בה מבט נוסף, ומושכת אותי בזרועי לקום וללכת.
 אני מזדקפת באיטיות, נטועה במקומי, מביטה בדנה במבט המום.
 "מה את מסתכלת עליי ככה?" היא נבהלת.
 אני מעיפה מבט מעבר לכתפה. ה... לא-יודעת-מה-היא האלמונית קורצת לי ומחייכת.
 אני מחזירה את מבטי לדנה, חיוך של אושר והקלה נמרח לי על הפרצוף, ואני מחבקת אותה בחוזקה דקה ארוכה.
 "מה נסגר איתך, פסיכית?" היא מחייכת אליי, משועשעת.
 "התגעגעתי אלייך." אני אומרת.
 "בסך הכל הלכתי להביא את התיק," היא מגחכת, "מה תעשי כשניפרד ללילה שלם?"
 "אשן בשלווה, בידיעה שתחכי לי בבוקר." אני אומרת בשקט וצוחקת.
 דנה מסתכלת עליי בחיוך תמה ואז מצטרפת לצחוקי.
 "ללא ספק שתית יותר מדי," היא משלבת את זרועה בזרועי ומושכת אותי אחריה. "בואי, נלך הביתה."
