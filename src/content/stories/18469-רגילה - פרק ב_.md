---
id: 18469
title: "רגילה - פרק ב'"
author: "ליתי"
author_id: 1676
date: "2014-11-24"
category: "אהבת נשים"
tags: ['כל ההתחלות', 'צבא וגאווה']
prev_chapter_id: 18443
next_chapter_id: 18484
original_url: "http://gogay.co.il/story.php?id=18469"
---

# רגילה - פרק ב'

בבוקר נחתנו ישר לאימון גופני עם הסמלת. הבנות מהאוהל שאלו מדוע צריך לרוץ על הבוקר, והתלוננו שהן עוד לא הספיקו לשתות קפה ולעשן סיגריה. מה הן, בנות שלושים? חשבתי לעצמי, אנחנו לא אמורות להיות בשיא הכושר שלנו, בגיל שמונה עשרה? אחר כך נשלחנו לתורנות מטבח. רס"ר המטבח, שהיה בעצמו סמל, חילק אותנו לקבוצות. את היפות, זאת אומרת הבנות מהאוהל שלי, שם איתו בחדר האוכל ואת השאר חילק לשוטפות סירים, שבניהם הייתי אני, חותכות ירקות ואחראיות אשפה. כששטפתי את הסיר, שהיה עמוק וגדול, נזכרתי בסרט 'בנות' הישראלי, איך הטירוניות עשו בלאגן במטבח והשפריצו מים לכל עבר, וחייכתי, אך שאר הבנות היו מצוברחות. אחת הטירוניות ניסתה לנקות בלי הצלחה את הכיור שהיה סתום. כשהתקרבתי לעזור היא עצרה בעדי וקראה לרס"ר המטבח. הוא מצידו הסביר לה מה היא צריכה לעשות, והיא ענתה לו בקול חלוש ומתייפייף שהיא לא יודעת איך. הרס"ר שלף מן מצקת ענקית והתחיל להראות לה איך לנקז את הכיור והיא עודדה אותו בהערות כגון, "כל הכבוד, איזה מלך אתה, אני לא מאמינה שאתה מצליח." ולבסוף הוא זה שניקה את הכיור, ועוד היה מרוצה.בארוחת הצהריים היה דג בצבע אפור, פירה בצבע חיוור וקוטג', שוב העמסתי את הצלחת אבל לא הצלחתי לאכול כלום. אולי בערב אצליח, חשבתי. אחר כך התחלקנו לכיתות, הלכתי עם המפקדת אורלי - שמסתבר שהיא זאת שעשתה לנו כיבוי אורות בלילה - לשיעור אב"כ. ישבנו במעגל בכיתה קטנה על הרצפה, ואורלי שאלה אותנו לשמותינו. שמתי לב שהיום היא לבשה מדים בהירים יותר שהלמו אותה באופן מושלם. היא שמרה על השרוך עם החרוזים ועל הדרגות אך כובעה השתנה גם הוא לצבע בהיר. הנעליים היו מצוחצחות למשעי, למרות שכל ג'וליס מלאה בעפר, ופתאום הרגשתי כמה זה יכול להיות נחמד להיות 'מדוגמת' ככה ולא להראות כמו ביום השני בצבא. בשיעור דיברנו על גזי חרדל ועל אמצעי לחימה כימיים וביולוגיים, ומכיוון שלמדתי במגמה ריאלית ידעתי את רוב התשובות לשאלותיה של אורלי, והיא התרשמה מאוד ונתנה לי 'ח'ח'.אחרי שיעור אב"כ קיבלנו רובי "עוזי" זקנים ומשומנים, שנראו רע ושקלו טון. בשיעור הנשק הראשון לימדו אותנו 'קו יורים', איך להעביר את הנשק מנצרה סגורה לנצרה בודדת ולאוטומט. צרחנו "נשק ל 60 מעלות העלי" ו"נצרה לבודדת העבירי" ורק אצלי היה מעצור. מה זה השטויות האלה? חשבתי לעצמי. הרמתי את ידי והמפקדת אורלי באה ועזרה לי להעביר את הנצרה לבודדת. התחלתי להאדים, פתאום חזרתי ליום השני בכיתה א', ביקשו מאיתנו לגזור את העמוד הראשון לספר ובמקרה גזרתי גם את העמוד השני וכשגיליתי פרצתי בבכי איום, והמורה לא ידעה מה לעשות איתי. הפעם לא אשבר, חשבתי, זה רק מראה שאין דברים מושלמים ואי אפשר לשלוט בכל.  בארוחת הערב שמתי בצלחת אורז, קוטג' וקצת לחם, כבר הייתי רעבה מאוד, אך שוב לא הצלחתי להכניס כלום לפה. אני בטח עדיין מתרגשת זה יעבור, חשבתי, והרחקתי את הצלחת מעליי. אחר כך הייתה לנו שוב חצי שעה להתקלח ולהסתדר ויצאתי לשמירה באיזור המאהל. במאהל ישבו בנות, עישנו ודיברו. ולא עבר זמן עד שהשיחה גלשה לסקס. אחת סיפרה שעשתה סקס בקולנוע, שניה סיפרה ששכבה עם בחור ואחרי זה גם עם אח שלו. אני היחידה הבתולה פה? חשבתי והמשכתי להקשיב בשקיקה לסיפורים שלהן, למרות שידעתי שיש כאלו שמדברות ויש כאלו שעושות.בבוקר שוב לא אכלתי כלום וכבר התחלתי לדאוג, אבל לא היה לי זמן להתעסק עם זה, כי רצנו לשיעור המחלקתי עם המ"מית. היא העבירה 'מורשת קרב' על גבעת התחמושת ושאלה כל מיני שאלות. הכרתי את מורשת הקרב הזאת בעל פה מתקופת הצופים וההדרכה, אך לפני שהספקתי להצביע ענתה מישהי אחרת לתשובות - בחורה קטנה ועכברית מרעננה בשם שרון גנבה ממני את כל המחמאות. יצר התחרות גאה בי, אבל ניסיתי להשתיקו. הנה יש פה בחורה ברמה שלך, בראש שלך, היא יכולה להיות חברת נפש שלך, ניסיתי להרגיע את עצמי. בסוף השיעור המשכנו לקרב מגע עם המדס"ית ובמהלכו  חטפתי כאב בטן חזק שהריץ אותי לשירותים, שם גיליתי כתם דם על תחתוניי. בהתחלה לא הבנתי מה זה, אבל אחר כך קלטתי, המחזור הקדים לי בעשרה ימים. מה אעשה? נשארים פה שבת ואפילו טמפונים לא הבאתי, זיעה עטפה את גופי, מה חשבתי לעצמי כשארזתי?בדרך מהמד"ס לארוחת צהריים ראיתי את רותם במאהל. פתאום הרגשתי שאני יכולה לדבר איתה. ניגשתי אליה בדיסקרטיות ואמרתי, "תשמעי אני לא מצליחה לאכול מאז שהגענו.""מה זאת אומרת לא מצליחה לאכול?" היא שאלה, מופתעת."לא אכלתי פירור בארוחות. חשבתי שאני אגיד למפקדת. מה את אומרת?""את לא אומרת שום דבר למפקדת!" אמרה רותם בהחלטיות. "את צריכה לעשות רושם חיובי ואין שום סיבה שיחשבו שיש לך בעיה או משהו כזה. מעכשיו אני אחראית עלייך. אני אשב איתך בארוחת צהריים ואדאג שתאכלי, אל תדאגי אני אעשה לך חשק.""באמת?" אמרתי."כן בטח." היא ענתה."אני חושבת שגם קיבלתי." הוספתי בשקט. "והשק"ם סגור ואין לי טמפונים, אם אבקש שישלחו לי חבילה מהבית זה יגיע בעוד שבוע וזה כבר לא יעזור לי.""מה את דואגת?" היא אמרה, "יש לי מלא טמפונים, הבאתי ספייר. מקסימום כשהשק"ם יפתח תקני לי.""באמת?" שאלתי שוב כמסרבת להאמין."כן בטח, בשביל מה יש לך חברות?" בדרך לארוחה חשבתי לעצמי שבבית הספר היא לא הייתה ככה, תמיד עם החברות שלה וחוץ מהן לא שמה לב לאחרים, אבל אולי גם היא כמוני במגמת שינוי?בלילה שמרתי עם עינת, הגבוהה שעזרה לי לסחוב את הקיטבג בנשקייה. כשישבנו שם בקור, עינת שאלה אותי אם יש לי חבר. עניתי לה בכנות שאין לי. היא המשיכה ושאלה אם היה לי חבר, ואני כבר הבנתי לאן השיחה הולכת. "אני בתולה אם זה מה שאת שואלת." אמרתי והשפלתי את ראשי."באמת?" היא שאלה בהפתעה, "איך זה יכול להיות?" תגובתה החמיאה לי מאוד, הרגשתי כאלו אני מאוד מבוקשת. לא רציתי להגיד לה שלא הייתה לי אפשרות אפילו להתאהב אם כי רציתי, כי את כל הבנים כבר הכרתי מבית הספר או מהצופים ולא סבלתי אותם. כשהרמתי את ראשי, היא הסתכלה בי במבט מעריץ ואמרה שהיא גאה בי שאני שומרת את עצמי ככה. היא סיפרה, למרות שלא שאלתי, שהיא כבר מזמן לא בתולה, הייתי בשוק כשהיא סיפרה שכבר שנה יש לה חבר בן עשרים ושמונה. היא אמרה שהם גרים ביחד, ולי זה נראה לא נורמאלי, הרי אחותי הגדולה בת עשרים וחמש, ועדיין גרה בבית. כנראה שיש בנות יותר בוגרות ממני, או שפשוט החיים רצו להם יותר מידי מהר. בכל מקרה, חשבתי, אני יכולה ללמוד הרבה ממנה, ושמחתי על הזמן הזה איתה.   המשך השבוע היה בסימן 'טוהר הנשק' והכנה לקראת המטווח. כל היום למדנו על הנשק, ניקינו אותו, וכמובן תרגלנו קו יורים. וכמו בכל פעם היה לי מעצור, והייתי צריכה להרים את ידי, והמפקדת אורלי הייתה באה ועוזרת לי להעביר את הנצרה מאוטומט לבודדת. זה כל כך הביך אותי, להרים את היד ולחכות, ובמיוחד להטריד את המפקדת, ולמה לעזעזל אני לא מצליחה להעביר את הנצרה לבד? אבל לא נראה שזה הפריע למפקדת, ההפך, כבר נוצר מצב שהיא נעמדה לידי, העבירה את הנצרה בלי שאקרא לה, חייכה אליי כל פעם חיוך גדול יותר, כאלו חלקנו רגע פרטי באמצע כל הכאוס הזה.בערב, נערך 'קו יורים' בשכיבה, בחושך מוחלט. עשר בנות נבחרו כל פעם, נשכבו על האדמה, החול, הקוצים, בשקט, והעבירו הנשק לשישים מעלות, העבירו את הנצרה ודימו יריות. עד כה זה היה הדבר הכי קרבי שעשינו בטירונות, ואני הייתי בעננים. המפקדות מנגד, עברו מבת לבת, עזרו עם המעצורים ובדקו שהכל תקין. המתח היה בשיאו, כאשר המ"מית עברה, ופתאום, באמצע השקט המופתי, התחיל צחוק גדול ובלתי נשלט. מסתבר שאחת המפקדות התכופפה לעזור לחיילת עם מעצור, שלפתע נפל קונדום מכיס החולצה שלה. החיילות שמו לב ומשם התחיל הצחוק. המפקדת המסכנה, האדימה כולה ורצה משם בבהלה. אני חושבת שזו היתה הפעם הראשונה שקלטתי שגם מפקדות הן בני אדם, זה היה קצת מאכזב, אבל זה גרם לי הקלה עצומה.  המטווח עבר בלי תקלות, תודה לאל, חוץ ממעצור בנשק שלי. כשעלינו לאוטובוס חזרה,  ניגשה אלי הממי"ת וביקשה שארד ביחד עם לימור, לסרוק את האיזור ולחפש תרמילים של קליעים ושאר ציוד שנשכח. למה אנחנו? חשבתי לעצמי, אבל אחר כך ירד לי האסימון, נתנו לנו לעשות זאת כי התנהגנו כמו שצריך. בדרך חזרה במיניבוס עם המפקדות, המפקדות דיברו ביניהן, וציינו מי מהבנות התנהגה יפה ומי לא, אבל גם הרשו לעצמן לעשות חיקויים של כמה בנות שפחדו לטווח. לימור ואני ישבנו מאחורה בשקט והקשבנו, כאלו נגלה לפנינו סוד כמוס.סוף כל סוף סוף השבוע הגיע, למרות שהיה עלינו להשאר שבת בבסיס, והיה לפנינו יום קצר, שהתחיל במורשת קרב עם המ"מית, הפעם על הצנחנים בכותל. גם זו הייתה מורשת קרב שידעתי בעל פה, אך שוב הבריקה שרון בתשובותיה המהירות. הפעם החלטתי לנסות את מזלי ולהצביע. כנראה שבאמת עשיתי רושם טוב על הממ"ית במטווח, כי היא נתנה לי לענות על כמה מהשאלות. בערב, השמיים נצבעו צבעים של אדום וכחול, והגעגועים הביתה פערו חורים בבטני. רציתי להתקשר למשפחה, ידעתי שהם אצל סבתא, וכבר רציתי לשמוע את כולם. הבעיה היתה שהתורים בטלפונים הציבוריים השתרעו למרחוק, ולא היה לי מה לעשות. וכך עמדתי שתולה במקום, חסרת אונים. לימור קלטה אותי ושאלה מה קרה. אמרתי לה שאני מתגעגעת למשפחה, ופרץ דמעות ניגר מעיניי. זאת היתה הפעם הראשונה שבכיתי מתחילת הטירונות. היא הזדקפה, שלחה אותי לרחוץ פנים, ואמרה שאפגוש אותה ברחבה של הטלפונים. כשהגעתי לרחבה, עיניי נפערו. לימור חסמה את הדרך לטלפונים הציבוריים ולא הרשתה לאף אחת להתקרב אליהם, עד שהגעתי. "את לא רוצה להתקשר בעצמך?" שאלתי את לימור כשהלכתי לעבר טלפון צדדי מרוחק."שומרים אצלי שבת." ענתה כשחייגתי בידיים רועדות הביתה.
