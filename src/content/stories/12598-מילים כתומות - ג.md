---
id: 12598
title: "מילים כתומות - ג"
author: "ליר"
author_id: 1079
date: "2005-10-12"
category: "ספרים"
tags: ['סיפורים בהמשכים', 'מחזות', 'ספרים']
prev_chapter_id: 12580
next_chapter_id: 12621
original_url: "http://gogay.co.il/story.php?id=12598"
---

# מילים כתומות - ג

ליום הראשון בלעדייך לא התכוננתי במיוחד, ידעתי שהוא יעבור בשקט פחות או יותר, ללא ציפייה, ללא מחשבות שסותרות אחת את השנייה. בדרך הביתה מהעבודה חשבתי שזה נחמד לחזור לרווקות שוב, והפעם לעומת פעמים קודמות על רצף השנה האחרונה, צף בי שקט. אולי בעצם אני לא אצטרך לצאת לבלות, להשתכר ולמצוא את עצמי במיטות של אחרות, הכל כדי לשכוח אותך, לשכוח אותי.



חניתי את האופנוע והתחלתי לצעוד לעבר הבניין, עלתה בי תחושת הקלה ושמחה שיש לי ערב פנוי לעצמי, הבית היה חשוך והפלא ופלא, נקי!!! ישירות לכיוון המערכת, מחפשת את הדיסק של נורה ג'ונס.



בד"כ בפרידות אני נמנעת מלגשת למערכת כדי שלא יצא לי בטעות איזה עצב בסגנון אבי ביטר שממנו אני כבר לא אקום, אבל נורה זה סיפור אחר, הדלקתי קטורת וסיגריה במקביל, מהרהרת ביני לבין עצמי על איזה סגנון בילוי  בא לי הערב, להזמין חברים, או לבד? מה שבטוח זה, קודם מקלחת, ואז הבריקה בי המחשבה על האמבטיה, וזה הולך להיות סיום מקסים להיום.



המים זורמים חזק, אני מפזרת נוזל בריח ורדים. מסדרת לעצמי מאפרה, סיגריות וכוס מים, בודקת את הטמפרטורה ונכנסת. שוקעת עם הראש בתוך המים בתקווה להגיע לשקט הזה שתמיד עוטף אותי כשהראש בתוך מים ושומעת את השכנים מהקומה למטה משוחחים בסלון וצוחקים בקול רם, אז מוציאה את הראש מהמים, מניחה לו להישען אחורה ולנוח מהכל.



מסתבר שנרדמתי כי זמזום האינטרקום העיר אותי. מוזר, לא הזמנתי אף אחד, ובטח לא ב- (אלוהים ישמור), 02:30 לפנות בוקר. המחשבה הראשונה הייתה שהגעת, מיד העפתי אותה ממני.

זו הייתה טעות בדירה, הוא חיפש את השכן מלמטה, ההוא שלילה אחד, לפני שבוע, ראיתי לבוש בבגדי אישה, כמעט ולא זיהיתי אותו ואז והתחלתי לחשוד שהוא עוסק בזנות, כשהתחילו לצאת ולהיכנס לבניין, בשעות מוזרות, כל מיני גברים.



התייבשתי, שמתי עלי תחתון וגופיה, התיישבתי מול הטלוויזיה, "דר' פ'יל", אח איזה כיף, סוף כל סוף להתרכז קצת בצרות של אחרים, יותר כיף כשזה קורה למישהו אחר, ובעיקר כשזה באמריקה ובעיקר שזה מרדים יותר טוב מכל דבר אחר, ובעיקר שיש לי זמן לזה.



ואף מילה כתומה!!!!!
