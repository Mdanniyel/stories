---
id: 15734
title: "לאהוב את עצמך"
author: "רון בלו"
author_id: 1562
date: "2009-11-25"
category: "שירת גברים"
tags: ['שירת גברים']
prev_chapter_id: None
next_chapter_id: None
original_url: "http://gogay.co.il/story.php?id=15734"
---

# לאהוב את עצמך

הנה באים רגעים טובים

ואני מתגלח יותר מפעם בשבוע



והנה לפתע אני מוציא בקבוק בושם צרפתי

וביום רגיל לחלוטין מתיז על צווארי או דה טואלט

וניחוח של פרחי אביב ניספג בבשרי



והנה פתאום אני מטפח זקן צרפתי קטן

והנה אני מחליף לבגדים חדשים ונקיים

יותר מפעם בשבוע



והנה אני עונד את טבעת הכסף שלי

החרוטה בקריאת שמע

וזה מרגיש בסדר אפילו מבחינת האל

אשר אוהב אותי יותר מאשר אי פעם ידעתי או אדע



הנה באים רגעים טובים

פחות קשים

בהם אני מניח לעצמי להיות

ולא מעניש ולא מזניח ולא מתעלל

והנה אני מביט לתוך עיניי במראה

ללא פחד וללא בושה וללא כעס

הנה אני מביט לתוך עיניי במבט חומל

ומתוך עיניי נשמתי המיוסרת והמפוחדת מביטה בי בחזרה

ומתוך עיניי יוצאות לחופשי הדמעות הכלואות.
