---
id: 12519
title: "זינוק של אמונה - פרק כב"
author: "ג'יין דו"
author_id: 844
date: "2005-09-21"
category: "יצירה טרנסג'נדרית"
tags: ['אהבה', 'סיפורי אהבה', "יצירה טרנסג'נדרית"]
prev_chapter_id: 12483
next_chapter_id: 12553
original_url: "http://gogay.co.il/story.php?id=12519"
---

# זינוק של אמונה - פרק כב

מיד הכל נפסק וכולם התנפלו על הרופא.
"דוקטור, היא בסדר, מה קורה איתה?" שאל מר קליינר "מה יש לאימא שלי, איך זה קרה?" קפצו ריטה ורמי עם שאלות משלהם.

"הירגעו בבקשה, אחד אחד, אני אענה על כל שאלותיכם אבל קודם כל תנו לי לדבר.
גברת קליינר עברה אירוע מוחי ברמה נמוכה למדי. הצלחנו לייצב אותה ובקרוב נעביר אותה למחלקה הנוירולוגית ונעשה בדיקות נוספות על מנת שנוכל להעריך את מצבה טוב יותר ".
"היא תהיה בסדר? מתי ישחררו אותה?" שאל מר קליינר, שהחדשות השכיחו ממנו את מהלך האירועים האחרונים ואת אודם הכעס החליף חיוורון הדאגה. 

"מוקדם לומר, נהיה יותר חכמים אחרי הבדיקות. בעוד כשעה, נעביר אותה למחלקה ונעשה כל שביכולתנו שהדברים יסתדרו" ד"ר פילדר החביב, לפי תג השם שלו, הניח יד מנחמת על שכמו של מר קליינר. עד היום אני עדיין מתקשה לעיתים לקרוא לו בשמו הפרטי.

אחרי סדרת שאלות הרופא התפנה להמשך ביקורי החולים וכולם חיכו עד שיקבלו הודעה כי הם יכולים לעלות לחדר במחלקה. 

אני תכננתי להיות עם רומי עד שיעלו ואחר כך ללכת, לא הרגשתי נוח בסיטואציה הלחוצה הזו ופחדתי שנוכחותי תגרום לאסקלציה של המצב, בטוחה שרומי תסתדר לחזור הביתה אך משראיתי את מבט התחנונים המהול בפחד שאעלם ולא אחזור, החלטתי להישאר ולחכות לה למטה, לחסוך לה את הכמה שקלים של מונית ולספק את התמיכה הרגשית שהצורך שלי לתת אינו פחות חזק מהצורך שלה לקבל. לכן, תיאמנו שאני אחכה לה בקפיטריה או משהו בסגנון.

כשאייזיק, סליחה, מר קליינר, ראה שרומי מתכוננת להצטרף לכולם הוא סרב בכל תוקף.

"לא אכפת לי מה תאמר, היא גם אימא שלי ועם כל הכבוד על מה שקרה, אני לא אוותר לראות אותה, אני מודאגת לא פחות מכם" דמעות של עלבון וכאב זלגו מעיני הדבש.

*'איך אדם יכול להיות כל כך אכזרי לבשר מבשרו?'* חשבתי על אימא שלי שקיבלה אותי בכל מצב כל עוד אני אביא לה נכדים. 
זווית פי התרוממה לכדי חיוך קל ממחשבה זו.

נכון שהמקרה של רומי עוד נחשב כחריג ומבלבל עוד יותר מ'סתם' ילד שיוצא מהארון, במיוחד כשרומי אוהבת בנות ואני מודה בפני עצמי שאני לא לגמרי מבינה את הכל.

"אתה הפסקת להיות הבן שלנו ברגע שהחלטת להפוך לנקבה" מילותיו הקשות של קליינר חתכו באכזריות את הלך מחשבותיי.

"לי יש שני ילדים וכלה ורק הם מוזמנים לעלות לראות את אמם" "אני לא אתן לך..." החלה רומי לומר "מספיק עם זה!!!" קטעה ריטה את הדיון המתלקח. "אני לא יכולה לסבול את זה יותר, אתה חייב להפסיק עם זה אבא, כל השנים הללו השם של רומי היה טאבו ואני לא מסכימה שאתה ואימא תנתקו בינינו!!" "איך את מדברת אלי, תני קצת כבוד" "איך אני יכולה לתת כבוד לאב שמנדה את הילדה שלו בגלל שהיא שונה?!" אייזק השתתק מתדהמה והסתכל על ביתו הקטנה והעדינה שאף פעם לא העזה להרים את קולה.

"אני לא מסכימה לזה, רומי היא **אחותי**" היא הדגישה את המלה האחרונה כדי להעביר את המסר הנדרש "ואני לא אתנתק ממנה, מספיק נתתי לרעל שלך ושל אימא" "אל תדברי על אימא שלך עכשיו כשהיא שוכבת חולה ולא נמצאת פה להגן על עצמה. אין לנו זמן לזה" הוא קטע אותה, מנסה להימלט כשהדיון השתנה לנתיב פחות נוח עבורו.

"מה זה קשור לעניין בכלל?" קפץ רמי אך השתתק מיד כאשר אשתו הסתה אותו במטרה לתת לחילופים הללו להימשך. 

רומי שתקה גם כן, כנראה שהבינה שיש רגעים שהשתיקה יפה להם ואני שאלתי עצמי שעם אינטואיציה כזו, אולי באמת ה-XY הזה הוא טעות של הטבע? 

"הייתי כל כך טיפשה שכדי לא להרגיז אתכם הרשיתי לעצמי להקשות את ליבי אליה ולהיות מושפעת מההתנהגות שלכם אל הבן אדם היחיד שיכולתי לדבר איתו ולפנות אליו עם כל בעיה" ריטה המשיכה בעקשנות, עיניה נמלאו דמעות והביטו ברומי במבט רך ומבויש. 

החום הסלחני מעיניה של רומי המס גם אותי ואני לא יכולתי שלא להזיל דמעה.

עברו מספר שניות שבהן היה אפשר לחתוך את האוויר בסכין ואני הרגשתי כמי שנמצאת בזירת אגרוף ומחכה לראות מי מהיריבים יעשה את הצד הבא ומי יקבל את הנוקאאוט ויחליט לזרוק את הדגל הלבן.

"עכשיו", אמרה ריטה לאחר שהחזירה לעצמה את השליטה על רגשותיה, "או שתתנהג בצורה בוגרת כמו שאבא צריך להתנהג ותיתן לבת שלך לעלות או שאני מפסיקה את היחסים איתך" נזרק האולטימטום.
"ואני מצטרף לעסקה" אמר רמי ופניו היו קשות.

יצחק קליינר נראה כמי שנזרק לפינה, ילדיו יקרים לו עד מאוד וליבו נשבר מספיק כאשר איבד את רומן, בנו האהוב שהפך ל....ל..רומי...'ביתו'.

"נו, מה החלטת?" הוא קיבל מבטים חסרי סבלנות משני ילדיו.
