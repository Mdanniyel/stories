---
id: 20159
title: "חיובי - פרק מה'"
author: "אודיגו"
author_id: 1734
date: "2017-01-26"
category: "אהבת גברים"
tags: ['אהבה וזוגיות']
prev_chapter_id: 20158
next_chapter_id: 20160
original_url: "http://gogay.co.il/story.php?id=20159"
---

# חיובי - פרק מה'

יש ימים כאלו שבהם שום דבר לא הולך כמו שצריך והכל, כולל דברים שבכלל לא חשבת עליהם, משתבש. זה התחיל עם האינטרנט שרק הבוקר היה בסדר ופתאום נדם בגלל הספק העלוב שלנו - הוט - שהודה באשמה, אבל הטכנאי יוכל לבוא רק מחר. אחר כך נוני התקשר אלי לעבודה (אירוע יוצא דופן בתכלית) והודיע לי חגיגית שהוא מתכוון לשבור את החוזה שלו עם החברה ולהתפטר כי הוא לא יכול יותר לסבול, ונכון שהוא אוהב את העבודה שלו מאוד, וגם את הבוס שלו הוא אוהב (עוד תימני אחד) והוא מאוד מרוצה מהתנאים והמשכורת, אבל החשד שאולי יודעים, ואולי יגלו, ומה יהיה, מתיש אותו ומדכא אותו נורא ונמאס לו לחיות ככה. אחרי שניסיתי להרגיע אותו והפצרתי בו לצאת מהשירותים, משם הוא התקשר אלי, וללכת לאכול ארוחת צהרים הוא סגר את הנייד שלו באנחה ששברה את ליבי ומיד היה שוב צלצול.איציק נעץ בי מבט זועם ואמר לי בפעם הרביעית היום שהוא שונא את הצלצול של המכשיר הזה ושאעשה משהו למען השם. למזלי מיד אחר כך גם המכשיר שלו צלצל והוא התחיל לריב שוב עם הקבלן שמשפץ לו את הדירה והורס לו את הבריאות תוך כדי כך, ויכולתי להתפנות לשמוע את הצרות של גילי שהחליט לעזוב את החבר שלו וביקש רשות לבוא לגור בינתיים אצלי.אמרתי שאין בעיה ושאני אשמח מאוד, ומיד אחר כך התחלתי לחשוב על כל הבעיות שעלולות להיווצר מהמצב העדין הזה ונתקפתי סחרחורת. אני חייב להחביא את הכרית לב שהוא נתן לי בוולנטיין, להתקשר לנדנד להוט, לשנות את הצלצול של הנייד למשהו שיערב יותר לאוזנו של איציק, ולסיים את הפוסט הזה שאני מקליד אצל הורי לפני שהם יתחילו להציק למה אני בא לבקר אותם כל כך מעט ומיד מסתגר עם המחשב. האמת, צודקים.חזרתי מהורי מפוטם באוכל ונושא שלל קופסאות פלסטיק מלאות מטעמים ומצאתי בבית את נוני עגום פנים, מקדיר מבט אל כוס תה בדבש בעוד גילי שרוע לו על הספה, מתגלגל מצחוק מול וויל וגרייס. "תגיד, תגיד, השחקן הקשיש הזה, הוא לא ההוא שהיה בזה?""בזה לגמרי." אמרתי בפיזור נפש, מעיף מבט לעבר הקשיש לבן השער שגרייס כעסה עליו. זקן כיסה את רוב פניו, אבל היה משהו בצורת הגבות שלו שהזכיר לי נשכחות."אוף אתך. באיזה זה הוא היה?" התעקש גילי לחפור בזיכרוני התשוש."אהה... אני חושב שבשוגון ובציפורים מתות בסתר, אבל אולי אני טועה. איך אתה מחזיק מעמד?""בסדר גמור, אני אתאפק עם הפיפי עד סוף הפרק." חייך אלי גילי בגבורה."הוא מתכוון לזה שנפרדת מעומר? החבר שלך?" הבהיר נוני את כוונתי בטון מלא תוכחה אירונית."אה... הוא, כן, אהה... נו, טוב, דברים כאלו קורים." ניסה גילי להעמיד פני גיבור, אבל היה די ברור שעומר פחות או יותר פרח מזיכרונו."למה אתה מתכוון דברים כאלו קורים?" התנפל עליו נוני בזעם. "לפני יומיים חייתם יחד, ישנתם באותה מיטה ועכשיו אתה צוחק פה מהסדרה הדבילית הזו ובכלל לא אכפת לך ממנו. לא פלא שבגלל זה כולם אומרים ש... לא חשוב.""מה לא חשוב?" התרגז גילי, "תגיד, אל תתבייש."נוני לא התבייש ופצח בנאום מלא קלישאות על השטחיות של הקהילה, על רדידות הקשרים שבה, ועל אופיים השפל וחסר העקביות של כל אחד ואחד מחבריה. "ועומר המסכן בטח יושב בבית ובוכה בגללך, ולא מעלה בדעתו שאתה שוכב לך פה בנחת וצוחק מהשטויות בטלוויזיה." סיכם את נאומו חוצב הלהבות במשפט שסתר לגמרי את כל מה שאמר קודם על אופיים השטחי של הקשרים בקהילה."שתוק כבר טמבל. אתה לא יודע שום דבר עלי ועל עומר וזה גם לא עניינך. מהרגע שגמרת לדבר עם הבוס שלך נעשית הפוך לגמרי." התרגז גילי והלך לחדר האורחים לראות את הסדרה על הלסביות."קדימה, לך איתו. הרי הטלוויזיה מעניינת אותך יותר ממני, אני יודע את זה.""שתוק דביל. מה קרה? מתי דברת עם הבוס שלך?""עכשיו. הוא התקשר אלי לנסות להוציא ממני למה אני רוצה לשבור את החוזה ולעזוב, ודרך אגב, לשבור חוזה זה סיפור לא זול בכלל."התיישבתי מולו, הזזתי הצידה את הכוס ולקחתי את שני ידיו בידי. "אולי תחשוב על זה שוב נוני?""אל תדאג," הוא התפרץ ורצה לקחת את הכוס, אבל אני, למוד ניסיון מר, סילקתי אותה מהר מטווח ידו. "לא תצטרך לפרנס אותי, אני אמצא מיד עבודה חדשה, ויש לי גם המון חסכונות, כסף לא יחסר לנו.""אני לא דואג בגלל הכסף." שיקרתי (אני כן דואג, דואג מאוד) "אבל אתה פשוט לא יודע מה המצב בשוק העבודה. נורא קשה עכשיו, ובמיוחד יהיה קשה לבחור כמוך שהתמחה בתחום מאוד מסוים. אין לך תעודות חוץ מהקורס של העבודה, ואין לך ניסיון וחוץ מזה אתה צעיר מאוד נוני." אמרתי בעדינות, מודאג מהצורה בה הוא ישב מולי, עגום ומבוהל - נראה בן שש עשרה, לא בן עשרים ושלוש - מנסה להסוות את הפחד שלו בכעס, "ומה שהכי חשוב, אתה מאוד אוהב את העבודה שלך. רצית לעשות קריירה בהייטק ונורא חבל שבגלל שטות כזו...""זאת לא שטות. זה מה שאתם לא מבינים. זה... זה לא שטות.""אני לא מבין, למה נדמה לך שהם יודעים?""לא אמרתי שיודעים, אמרתי שחושדים ומחפשים אותי, ושתדע לך יורי שהכל בגללך."עכשיו גם אני מתעצבן. נוני מקשר איכשהו את הנטייה המינית שלו אלי, אולי בגלל שעד שהתחלנו לחיות יחד הוא הצליח לשקר לעצמו שהוא בעצם ביסקסואל ושברגע שתופיע הבחורה המתאימה הוא ישכח מגברים. העובדה שבמקום העלמה הקסומה הופעתי אני גורמת לו להאשים אותי בהומואיות שלו. זה טיפשי לגמרי וכשהוא רגוע הוא הראשון שיודה בכך, אבל מהרגע שעלה בו החשש שבמחלקה יודעים שהוא הומו הוא פקעת עצבים."איך זו יכולה להיות אשמתי? אני לא מכיר שם אף אחד חוץ מדורון שכבר לא עובד אתך יותר?""זו אשמתך כי אתה מכריח אותי לעשות כל שלושה חודשים בדיקת דם. מישהו ראה אותי יותר מידי פעמים ברמב"ם וחיבר אחד ועוד אחד.""אין בעיות." אני מתרתח, "לא רוצה לעשות בדיקות דם אז לא, אבל תזכור, אין בדיקות אין סקס, וחוץ מזה גם סטרייטים עושים בדיקות לאיידס, הוירוס הזה לא עושה אפליות.""תשמע יורם," הוא מתרגז נורא, כתמי סומק כהים מכתימים את עצמות לחייו ועיניו מצטמצמות בזעף, "תשמע..."הוא נראה כל כך כועס ויפה שאני לא יכול יותר להתרגז עליו, "מה לשמוע חמוד?" אני שואל ברכות, אנחנו מחליפים מבטים ואז מצב הרוח המרדני שלו מתחלף באחת."אני לא יודע מה לעשות." הוא אומר בפשטות, "אני נורא מבולבל יורם. תגיד לי מה עושים במצב כזה?"מאין לי לדעת לעזאזל? אני מבוגר ממנו רק בחמש שנים ואין לי מושג מה עושים, אף פעם לא היה לי מושג, אז למה שעכשיו יהיה לי?"אני חושב שהכי טוב זה להירגע קצת ולהוריד טורים." אני אומר בקול שלו, כאילו שיש לי מושג על מה אני מדבר, "החיפזון מהשטן, וכשאתה לחוץ אתה תמיד טועה. לא חתמת עדיין על כלום, נכון?""לא. רק דברתי באופן לא רשמי עם המנהל הישיר של המחלקה ועם הבוס, אבל הכל בשקט, לא בצורה מסודרת.""ומה הם אמרו?""הם לא הבינו מה עובר עלי וביקשו שאני ארגיע, שלא אהיה פזיז, ואמרו שבחברה אחרת יהיה לי מאוד קשה להשיג תפקיד אחראי כזה במשכורת כל כך טובה, ושאם אני אעזוב אני אצטער.""ולמה הקוץ (הכינוי שנתתי למנהל הישיר שלו) התקשר אליך עכשיו?""אל תקרא לו ככה." הוא מתרעם.הוא מאוד מחבב את הממונה עליו שגם הוא תימני - בחור נחמד שהאמין בו תמיד, עודד אותו ותמך בו. (אם זה נשמע שאני טיפה מקנא אז זה נכון)."בסדר, סליחה. אז למה הוא התקשר? הוא כועס עליך?""לא, אבל הוא קצת פגוע, והוא בעיקר רוצה להבין מה עובר עלי.""אז אולי תספר לו ודי. הרי אתם גם חברים.""לא." נקפצים פניו של נוני בהחלטיות והעקשנות שלו שעזרה לו להפוך למ"ע בגיל כל כך צעיר למרות הבעיות הלימודיות שלו צפה שוב על פני השטח.משפחה זה דבר אחד, הם בשר מבשרך והם תמיד יאהבו אותך. גם אם אתה הומו אתם עדיין שייכים לאותו שבט, אבל אנשים זרים זה דבר אחר. הוא לא מוכן, לא יכול לסבול את הרעיון שזרים מחוץ למשפחה ידעו שהוא כזה. פה הוא מתעקש ואי אפשר להזיז אותו למרות המחיר הגבוה שההסתתרות בארון עלולה לגבות ממנו. בסוף הצלחתי להוציא ממנו שהוא אמר לקוץ שיש לו בעיות משפחתיות ולא פירש, מניח למנהל שלו לחשוב שהבעיה היא עם הוריו החולים שסובלים מההיעדרויות התכופות שלו מהבית. הקוץ הבטיח לברר אולי אפשר יהיה לסדר את נוני בתפקיד עם פחות תורנויות. "אולי באפסנאות?" הערתי בנבזות, "אתה והארון שלך תרגישו נוח במחסן.""מצחיק מאוד." אמר נוני במרירות והלך לישון, משאיר אותי מול כיור מלא כלים, מצטער על ההתחכמות הטיפשית שנפלטה מפי. יש לי הרגשה ברורה למדי מה יהיה הלאה, מה שיהיה זה שנוני יתחיל להישאר יותר ויותר בעבודה, ויהיו לו פתאום המון תורניות, ואחר כך יספרו לי - בטח דורון שעדיין מקושר טוב מאוד למרות שהוא עובד במקום אחר - שהוא פצח שוב ברומן לוהט עם איזו יפיפייה תורנית, וכך יוסר מעליו החשד הנורא שהוא הומו והכל יבוא על מקומו בשלום חוץ מהלב המסכן שלי שכבר נמעך ונרמס פעמים רבות כל כך עד שעוד פעם אחת באמת כבר לא תשנה לו שום דבר.     אתמול הוא חזר מאוחר מאוד ושיכור. הוא לא היה ממש שתוי, אבל גם פיכח לא היה."שתית אצל הוריך?" התפלאתי, כי הוא אמר שהוא הולך לבקר אותם."לא, שתיתי אחר כך במקום הזה של הרוסים." הוא ענה והלך לעשן בגינה.חיכיתי חצי סיגריה ויצאתי אליו. "שתית הרבה?""לא, לא כל כך. אני עייף. אתה מוכן לישון איתי למרות שאני מסריח מבירה?""אני תמיד מוכן לישון אתך.""מחר אני צריך להיות במעבדה," הוא נאנח, "ואני אחזור די מאוחר. מה אתה עושה מחר?""בבוקר אני הולך לבקר את מקס ואחר כך הקבוצת תמיכה. אחרי הצהרים אני אנקה קצת את הבית.""אל תעבוד קשה, אתה נורא עייף, הלכלוך לא יברח.""זה בטוח. הלכלוך אף פעם לא בורח רק מתרבה. תגיד אמנון, אני יכול לספר למקס עליך?""ואם אני אגיד שלא זה יעזור לי?" הוא עוקץ אותי קלות."אם תגיד שלא אז לא." אני נפגע קצת, "ואם כבר מדברים אז מה בדיוק גורם לך לחשוב שעלו עליך?""שום דבר מוגדר, אבל... לא יודע. אולי אני מדמיין. יש לי מין הרגשה כזו שכולם יודעים וצוחקים עלי מאחורי הגב. אתה בטח חושב שאני נורא טיפש.""לא, בכלל לא." אני ממהר להבטיח ומנשק את כתפו, "באמת שלא. בגילך גם אני נורא פחדתי שידעו עלי... פחדתי אפילו לחשוב על זה. אני ממש מבין אותך."הוא מסתובב, נדחף אלי בכוח ודוחף את פניו לבית שחיי. "שקט, בוא נישן. מחר יש לנו יום עמוס."*******כל היום השמיעו שירים של יוסי בנאי ז"ל. קולו החם והנעים נשמע בכל תחנה – מדבר, שר, צוחק, מתבדח - אהבתי אותו מאוד מאוד וכל כך צר לי על מותו. יהיה זכרו ברוך. ופתאום בצהרים, בדרך הביתה מהפגישה של קבוצת התמיכה העברתי ל - 88 אפ. אן. וגיליתי שהם נותנים שעה שלמה של שירי צזאריה אבוריה - הזמרת החביבה עלי. איזה יופי. בבית אני מנסה להסביר ליובל מי היה יוסי בנאי, אבל הוא לא יודע על מה אני מדבר ומבלבל אותו עם אריאל זילבר. הבית מלוכלך והפיצה לא עשויה, אבל אני מרגיש שאני מתמוטט מעייפות ופשוט לא מסוגל לפתוח את העיניים. לא יודע מה קורה איתי ולמה אני עייף ככה כל הזמן, בחיים לא הרגשתי תשוש כל כך. עוזב הכל כמו שהוא והולך למיטה לישון. ישן מצוין וקם בשש, מלא מרץ. מנקה ומכין פיצה והולך לגהץ עם `שעה היסטורית` של פרופסור הר סגור, ומידי פעם עושה הפסקה לכתוב קצת בבלוג. עוד מעט הוא יבוא ונשתה יחד קפה, אולי תה, ואולי נאכל משהו. אחר כך נראה קצת טלוויזיה ואולי יבואו חברים וגם אם לא העיקר שנהיה ביחד ולא נריב יותר.*******יצאתי מהבית די מקודם משאיר את נוני ישן - הוא אוהב לישון עד מאוחר כשהוא יכול -וכשחזרתי אחרי הצהרים הוא כבר לא היה. יצא לו לאי שם בלי להשאיר פתק. כשאני מסתלק בלי להודיע לאן הוא כועס עלי. אבל לו מותר. התקשרתי לנייד ולא הייתה תשובה, רק תא קולי. אולי הוא אצל ההורים ובגלל זה הנייד כבוי. אין טעם להתעצבן, אני לא המשגיח שלו, הוא בן אדם מבוגר וזכותו ללכת ולחזור בלי לדווח לי.הולך להתקלח ולישון ומתעורר למחצה כשהוא חוזר מתקלח ומצטנף לצידי במיטה. "היית אצל ההורים?""כן.""סיפרת להם?""לא העזתי, הם יתחרפנו אם הם ידעו שאני אשאר בלי משכורת אפילו חודש אחד, אבל קפצתי לבקר אצל המנהל שלי (הקוץ) וסיפרתי לו הכל."פתאום אני ער לגמרי. "הכל? למה אתה מתכוון הכל?""הכל. עלי, עליך, הכל.""כולל על זה שאני נשא?""כן, הכל. אפילו על מיצי שמת מאיידס חתולים. הוא לא ידע שיש בכלל דבר כזה.""כן, רוב האנשים לא יודעים עד שהחתול מת להם פתאום.""אתה כועס שסיפרתי?"אני חושב קצת ומגלה שלא, אני לא כועס, רק מופתע. "ואיך אתה מרגיש עכשיו?""הקלה עצומה, כמו אחרי וידוי. כאילו שירדה לי אבן מהלב.""הוא היה מופתע מאוד?""לגמרי. בהתחלה הוא חשב שאני צוחק עליו, הוא בחיים לא חשד ונשבע לי שאף אחד אפילו לא חושב בכיוון.""ומעכשיו הוא מעריך אותך פחות? רוצה שתעזוב?""לא, בכלל לא, ממש לא. הרי הוא מכיר אותי כבר המון זמן, אני אותו בן אדם שהייתי תמיד. הוא מיד אמר שחבל שאכלתי את עצמי ושבכלל לא משנה לו עם מי אני ישן בלילה.""אתה רואה? אמרתי לך." אני לא מתאפק, "ותראה שככה יהיה גם עם שאר האנשים, ומי שזה כן מפריע לו שיזדיין, מה אכפת לך ממנו?"הוא נאנח ומשנה נושא ומספר לי שהמנהל שלו נבהל לשמוע שהוא חי כל כך הרבה שנים עם נשא איידס. "הוא אמר שזה שאני מתעקש לחיות אתך למרות האיידס מראה שאני מאוד אמיץ.""להגיד על מישהו שהוא מאוד אמיץ זו דרך מנומסת לקרוא לו טיפש." אני מעיר בחמצמצות.הוא צוחק, קורא לי אשכנזי ודורש פרס על האומץ שלו, וכמובן שמקבל אותו. אחר כך אני אומר לו שהוא היה מאוד אמיץ כשסיפר הכל למנהל שלו, לי לא היה אומץ לעשות את זה כשהייתי בצבא, ושאני שמח שהכל עבר בשלום. המתח של הימים האחרונים מתפוגג אחרי השיחה הזו ואנחנו נרדמים מחובקים ומאושרים.** *****ביום העצמאות הזה הכושי היה קצין תורן וככה נחסכו מכולנו אימי המפגש המשפחתי שלו עם משפחתו ההומופובית, ולמי שלא זוכר, בני משפחתו של בן זוגי (שכוללת עיראקים שרוטים ותימנים חמי מזג) הם אנשים קצרי פתיל בצורה יוצאת מהכלל וכל מפגש משפחתי שלהם נגמר במריבה. בחגים דתיים הם עוד איכשהו מתאפקים קצת בגלל המסורת, אבל ביום העצמאות הם נותנים דרור למזגם הרתחני, וכטוב ליבם במנגל ובבירות המפגש המשפחתי שלהם נגמר תמיד בריב, ופעמים רבות גם במיון.השנה נוני השכיל להישאר בבסיס, ואם זה היה תלוי בי הייתי מזדהה איתו נשאר כל היום מול הטלוויזיה, חוגג את החג לבד, רק אני והמחשב שלי, אבל זה לא קרה כי בעודי מקשיב בהנאה לגרסאות השונות של מקהלת העבדים של נבוקוב ומתפעל מגאוניותו של וורדי זצ"ל אימא הרימה אלי טלפון בהול והזכירה לי שגם השנה עלי להתייצב אצל למנגל המסורתי של יום העצמאות שיערך כרגיל אצל אחי. "אבל..." התחלתי."ותביא גם את יובל." פקדה אימא."הוא ישן אימא, חגג כל הלילה ועכשיו הוא במיטה.""מה ישן? אבל כבר כמעט עשר בבוקר." נדהמה אימא, "למה אתה מרשה לילד להסתובב בחוץ בלילות?""אימא, הוא כמעט בן שמונה עשרה, הוא לא מבקש ממני רשות לצאת, ואתמול היה יום העצמאות אם שכחת.""עד הצהרים הוא בטח יקום ויבוא אתך, ותביא גם את מקס, שלא יישאר לבד בחג." המשיכה אימא במלוא הקיטור"למה את חושבת שהוא לבד בחג?" התחכמתי, ומין צביטה של חוסר נוחות קיפצה בקיבתי, רמז מוקדם לאי הנעימות המתרגש ובא עלי."מה, שכחת שהוא גרוש ואין לו משפחה בארץ?" נזפה בי אימא."האמת שכן, הוא התגרש לפני כל כך הרבה שנים עד שכבר שכחתי שהוא היה נשוי פעם." הסברתי, נבוך מאוד מהשיחה.לאימא אין מושג למה מקס גרוש והאמת שהיא לא הייתה אמורה בכלל להכיר אותו, אבל איכשהו, עוד כשגרנו בבית הישן, היא קפצה אלי יום אחד עם סל גדוש מטעמים, ובפוקס בדיוק אז גם מקס נכנס לביקור והשניים, אימא ומקס, מצאו מיד שפה משותפת ונושא משותף – אני. מאז הם מחבבים זה את זה ובמשך השנים יצא להם להיפגש עוד כמה פעמים כי מאז אימא דורשת בשלומו כל פעם שהיא מדברת איתי ואף טורחת ומזמינה אותו לאכול אצלם בחגים, ומידי פעם הוא גם נעתר להזמנתה. מאחר ומקס קרוב בגילו להורי יותר מאשר אלי הם מסתדרים יפה מאוד ולמרבה חוסר הנוחות שלי הוא פיתח אתם ידידות נעימה אם כי לאימא אין מושג מה באמת טיב הקשר שלו איתי, ואם זה יהיה תלוי בי גם לא יהיה לה.אני יכול להאשים בעניין הזה רק את עצמי, זו הייתה הבחירה שלי לגור קרוב יחסית להורי, ואם אתה שומר לאורך זמן על קשרי ידידות עם אנשים בסופו של דבר (גם אם העניין גורם לעורך להיעשות חידודים חידודים מרוב מבוכה) כל מכריך וקרוביך מתערבבים זה בזה ומפתחים יחסי ידידות עצמאיים וסופך שאתה מגיע למצבים מביכים כל כך עד שאתה עלול למצוא את עצמך מקנא בנתחי הבשר הנצלים על הגחלים ושואל את נפשך להצטרף אליהם כדי להינצל מהפדיחה.אבל בואו לא נקדים את המאוחר ונחזור לשיחה עם אימא, בדרכי המאוד אופיינית אמרתי לה שכן, בסדר, אם זה יסתדר אני אבוא עם יובל ומקס ומיד אחרי שנפרדתי ממנה שקעתי שוב במחשב דוחק את העניין לירכתי מוחי, וכשהוא התעקש לצוף שוב ולשאול מה אני עומד לעשות בנדון אמרתי לו בקוצר רוח שאני לא עומד לעשות כלום, ושאצל אחי תהיה כזו מהומה ובלגן עד שאיש לא ישים לב שלא הגעתי."אבל יהיה אחלה בשר, לא חבל להפסיד את שיפודי הפרגיות של גיסתך המרוקאית, ואת הסלט תפוחי האדמה הנהדר של גיסתך הרוסייה?" תהה העניין המודחק, ונעץ מרפק קצר רוח בצלעותיי, מזכיר לי שטרם אכלתי ארוחת בוקר."שתיתי קפה ואכלתי פרוסת עוגה." הזכרתי לו."פחחחח..." נשף הזללן הזה בבוז, "עוגה וקפה, זו ארוחת בוקר זו?""שתוק כבר!" עניתי לו בזעף, והוא סתם סוף סוף, אבל שעתיים אחר כך פתח יובל את דלת חדר השינה שלו וכשל לשירותים, וכשיצא משם החל להציק שהוא מת מרעב, ומתי הולכים להורי לאכול?"לא בא לי ללכת, אני עסוק." התחפרתי מאחורי המסך, "תיסע לבד, אני אתן לך כסף למונית." הוספתי פיתוי, והושטתי לו שטר של עשרים ₪."לא רוצה מונית, אני רוצה לנהוג לשם, הבטחת לי." ילל יובל."מתי הבטחתי? לא נכון, אתה סתם ממציא, ואין מצב שתנהג לבד עד לקריות, בטח יהיו פקקים, ואתה לא מכיר את הדרך.""אני כן מכיר, למדתי שם נהיגה ולא יהיו פקקים, כולם נסעו לעשות מנגל בפארקים ובכינרת." התווכח יובל בעוז, ודחף את שטר הכסף לכיסו."היי," נזכרתי, "רק אתמול קיבלת מנוני מאה ₪ לבזבוזים, איפה הם?""בזבזתי." צחק יובל, ולמזלו מקס צץ בדירתי, הדור בג'ינס הדוק, ובחולצת פסים חדשה עם שרוולים קצרים, ונראה פשוט נהדר."אתה נראה קטלני." החמיא לו יובל, והוסיף חיבוק ונשיקה. (בזמן האחרון הוא מתחבק עם כולם, אין לי מושג למה), "ואני נוהג." הוסיף בחיפזון."נוהג לאן?" התפלאתי, מביט במקס שלאחרונה מתעמל ומקפיד על דיאטה, ונראה צנום וצעיר להפליא, אפילו קצת רזה מידי לדעתי."להורים שלך." קצרה רוחו של יובל, "נו, לך תתלבש כבר.""אני לבוש." מחיתי."עם בגדים כאלה עדיף שתלך ערום." פסק יובל בקוצר רוח, ומיד בחר למעני תלבושת קיצית שעלתה עלי בקושי כי   שמנתי מעט לאחרונה. יובל צבט באכזריות את הצמיג הקטן שהצטבר סביב מותני, העיר ברשעות שיפה לי להיות דובון, חטף בשלוות נפש כאפה ממקס כעונש על חוצפתו, ואחר כך נהג כמו גדול עד לבית הורי.הכבישים אגב היו ריקים לחלוטין, ולכן הגענו מוקדם מידי, ומיד נודבנו לעבודות רס"ר - סחבנו כסאות ושולחנות, הורדנו צלחות, צחצחנו סכו"ם ונפנפנו על גחלים. מקס זכה למחמאות כמה טוב הוא נראה אחרי שרזה, ויובל קיבל מחמאות דומות בצירוף נשיקות, ואפילו זכה לקריאות התפעלות אחרי שפשט את החולצה, מחמאות שהגיעו לו בצדק בזכות יפי תוארו והתוספת שהוסיף החורף לגובהו ולרוחבו.הילד באמת נראה מצוין, בעיקר מאז שחזר שוב להתאמן, בעוד שאני זכיתי לעוד צביטות במותני, ולנזיפות על שאני לא שומר על כושר. כל זה היה נסבל עוד איכשהו, בעיקר בזכות הסלט הנהדר שהכינה גיסתי הרוסייה - נשמה טובה שהבטיחה לי שנטייה להשמנה זה עניין גנטי ושאחרי גיל מסויים הדיאטה כבר לא עוזרת - ואז נכנסה קרובה רחוקה שלי שגם היא גרושה, ובניגוד למקס היא לא למדה מהניסיון ומשתוקקת לפתוח פרק ב' ומיד נווטה בדייקנות לעברו של מקס התמים ונטעה את כסאה לצידו.אימא ואחותי הכחישו כמובן בעוז, וטענו שאני פראנואיד, ושזה סתם צירוף מקרים (בטח, סתם בגלל צירוף מקרים הקרובה הזו, שגרה אי שם בין אשדוד לאשקלון, הטריחה את עצמה למנגל בצפון הארץ), אבל יודע צדיק נפש קרובותיו, ראו גרושה בת ארבעים פלוס פלוס, וגרוש בין חמישים פלוס, והחליטו לזווג זיווג.הגברת, שעברה לא מכבר שיפוץ מסיבי, (נו, באמת, אז היא עשתה קצת דיאטה והתאפרה, מה פתאום ניתוח פלסטי? מחתה אימא והסמיקה, היא שקרנית איומה) הכתה שורש לצידו של מקס, הציגה את עצמה בפניו בעוז, ולא משה ממנו עד סוף האירוע. אין לי מושג על מה הם דיברו, אבל הם דיברו ללא הרף ונראו קרובים וידידותיים מידי לטעמי, למראה הצמד המגונה הזה התחלתי להצטער שאני לא מסוגל להשתכר. גם יובל נעלם אי שם בין המון מתבגרים ומתבגרות שהיו פעם אחייני ואחייניותיי הקטנים והמתוקים, ונשארתי לבד עם שגיא החמוד והביישן, בנו הצעיר של אחי -  אוחצ'ה בהתהוות. אחרי שהילד גמר להתאכזב מזה שנוני לא בא הוא סחב אותי לחדרו והתעקש לספר לי את התרשמותו מנפלאות התלת מימד, ולא התקררה דעתו עד שהרכיב על חוטמי משקפי ניר משונים ואילץ אותי לצפות בקטעים מסרטים תלת מימידיים איומים שכללו בעיקר מכות ומירוצי מכוניות. מזל שגיסתי הביאה לי כמה משיפודי הפרגיות המעולים שלה להשיב את נפשי, אבל סירבה להוסיף פיתות עם חומוס. "עדיף שלא." פסקה וצבטה אותי, אתם יודעים איפה."על מה דברת כל כך הרבה עם הדודה שלי? אני לא מאמין שלא הבנת איזה תרגיל עשו לך." נזפתי במקס בדרך חזרה."הבנתי, בטח שהבנתי, אני לא כזה טמבל." חייך מקס בנחת."אז למה נתת לה להידבק אליך ככה? אם לא תיזהר היא עוד תחשוב שאתה מעוניין ו...""אל תדאג, זה לא יקרה, לא אחרי שסיפרתי לה בפרטי פרטים על כל הבעיות הבריאותיות שלי, סיפרתי לה הכול על הפרוסטטה שלי ועל כל תופעות הלוואי של ערמונית מוגדלת." גיחך מקס בשביעות רצון, נראה, אם לא אכפת לכם, כסמל הבריאות, וכדוגמא לאיך צריך גבר בגיל העמידה להיראות - גבו זקוף, כתפיו רחבות, כרסו שטוחה, ושערו צפוף ומלא."לי אתה נראה בסדר גמור." העיר יובל בתמימות, "לאיזה תופעות לוואי אתה מתכוון?" תהה."לא חשוב, כשתגדל תבין." ענה מקס ונזף בו לשים לב לכביש."על איזה תופעות לוואי מקס דיבר?" שאל יובל אחרי שמקס פרש לדירתו, לישון קצת, והמשיך לנדנד לי במקום ללכת ללמוד למבחן באנגלית, ולא הניח לי עד שגיליתי לו בסוד כמוס שפרוסטטה מוגדלת גורמת לבריחת שתן."לא נכון, אף פעם לא ראיתי אצל מקס דבר כזה." מחה יובל."זה כי הוא לובש חיתולים למבוגרים." שיקרתי במצח נחושה (מקס יעדיף למות ולא ללבוש חיתול), אבל אני שקרן גרוע עוד יותר מאימא, יובל כמובן לא האמין לי והמשיך להציק, ומזל שמקס התקשר וביקש שאבוא מיד כי הוא צריך אותי באופן דחוף ביותר. פקדתי על יובל לשבת ללמוד וטסתי אליו, ומה היה דחוף כל כך ומה עשינו כדי להתגבר על הבעיה זה משהו שיישאר חסוי ביני לבינו.
