---
id: 19048
title: "תחשוב חיובי - פרק ב'"
author: "אודיגו"
author_id: 1734
date: "2015-07-09"
category: "אהבת גברים"
tags: ['איידס']
prev_chapter_id: 19047
next_chapter_id: 19049
original_url: "http://gogay.co.il/story.php?id=19048"
---

# תחשוב חיובי - פרק ב'

לפליאתי, היחסים ביני לבין אימא השתפרו דווקא אחרי שסיפרתי לה על מחלתי. היא אמנם לא אהבה את העובדה שאני הומו, אבל אחרי שחזרתי הביתה מובס, היא הצליחה להשלים באצילות נפש עם ההעדפות המיניות שלי, כל זמן שלא דיברתי עליהן יותר מידי. ידעתי שהגירושין שלי הכאיבו לה מאוד, ובעיקר צר היה לה על הניתוק מהנכד, אבל למזלי היה לה מספיק טקט לא לדבר על הנושא הזה. היא השלימה עם רוע הגזרה ונושאי השיחה שלנו הצטמצמו לבעיות הבריאות שלה ושלי, ולתכניות טלוויזיה. 
 מאז מותו של אבא, אימא נעשתה מכורה לטלנובלות ואהבה לעדכן אותי בפרטי הפרטים של חיי הדמויות החביבות עליה. הם היו התחליף שלה למשפחה, ומאחר ובאשמתי נשללו ממנה כלה, מחותנים ונכדים שאפשר לחיות דרכם חיים מלאי עניין ורכילות, השלמתי עם הסיפורים שלה וניסיתי להתעניין בנפתולי חייהם של גיבורי הטלנובלות שחיו חיים סוערים ומלאי תשוקה בתוך הקופסא בסלון שלה. 
 אימא העריכה את המאמץ שלי ולא כעסה גם כשהייתי מתבלבל ועושה סלט שלם מהעלילות, שחלקן התרחשו בארגנטינה וחלקן בברזיל, והנועזות שבהן הרחיקו עד איטליה ואפילו ארה"ב. 
 באיפוק מופלא (שהיא פיתחה לכדי אמנות מאז שהתאלמנה), אימא לא ניסתה להתערב יותר בחיי. אני מניח שהמחלה נראתה לה כעונש מספיק לסטייה המינית שלי והיא לא חשבה שצריך להוסיף לי עוד עגמת נפש ולכן, בהנחה שבין כה וכה בן זוג כבר לא יהיה לי ואני אמשיך לחיות בודד כל חיי, היא לא שאלה מעולם איפה הייתי ומי הם ידידיי, ובעיקר נמנעה מלשאול מה יהיה איתי בעתיד - שאלה שחרדתי ממנה מאוד. 
 על החיים שחייתי בעבר היא ידעה מעט מאוד ושאלה עוד פחות, וגם על מה שעובר עליי כיום היא לא רצתה לדעת כלום. אולי חשבה שאין מה לדעת. 
 זמן מה באמת לא היה מה לדעת. אחרי שנודע לי שאני נשא איבדתי כל רצון לסקס. הסתגרתי בבית ואכלתי כמו חזיר, בטוח שחיי תמו, והנה, דווקא כשחזרתי הביתה לקריות, נהיו לי פתאום חיי מין. 
 הכול התחיל בצורה שגרתית מאוד, כשעורך הדין שטיפל בעיזבונו של אבי פגש בי במקרה ברחוב כמה שבועות אחרי שחזרתי לגור בבית ילדותי, וביקש שאסור למשרדו. 
 הכרתי אותו בזמן שאבא חלה וכתב צוואה, וכשהזמין אותי אליו לפגישה הייתי בטוח שמדובר בעוד מסמך שצריך לחתום עליו. 
 לא חשדתי במאום כשהוא קבע לי פגישה בשעות הערב, וגם כשהזמין אותי לשבת על הספה במקום ליד שולחן העבודה שלו והגיש לי במו ידיו כוס קפה ועוגה, לא נרמזתי. 
 גם כשבמקום לגשת לעניין ולדבר על מיסי ירושה וצווי עיזבון הוא שאל אותי מה שלומי, התעניין במקום העבודה החדש שלי ושאל אם קראתי איזה ספר טוב לאחרונה, חשבתי שהוא פשוט מנומס. 
 רק כשתוך כדי דיבור הוא הניח יד על ירכי, התחיל חשדי להתעורר. היה משהו בטון דיבורו ובארשת פניו של העורך דין גולדברג שלא הלם כלל את הנסיבות העסקיות לכאורה של פגישתנו. משהו שהזכיר לי יותר גנים אפלוליים וסאונות טחובות מאשר משרד משעמם ומהוגן. 
 הדחף הראשוני שלי היה לספר לו שאני נשא ולשים קץ לבדיחה העצובה הזו. "תראה, מר גולדברג..." הנחתי את הקפה על השולחן, והבטתי בפניו הנאים והמגולחים בקפידה. 
 בבקשה, קרא לי אודי." הוא נכנס לדבריי, רוכן אליי ומביט ישר בעיניי. 
 "אודי..." התחלתי ולא יספתי. פתאום הוא נישק אותי הישר על שפתיי ודקה אחר כך כבר שכבנו זה לצד זה על הספה, מושכים אחד מעל השני את המכנסיים. 
 אחרי כמה חודשים שבהם לא נגעתי באיש ואפילו לאונן לא התחשק לי, הייתי אש להבה. גם אם הייתי רוצה, לא הייתי מסוגל לדבר. 
 שעה אחר כך, כשכבר הייתי מסוגל לדבר, נעשה מאוחר מידי, וככל שהזמן חלף נעשה קשה יותר להגיד משהו ולכן שתקתי. עם הזמן ניסיתי להבין מה גבר נאה, צעיר ונשוי מחפש אצל שמן מוזנח כמוני. לתימהוני, הסתבר שהפנטזיה של הגבר המטופח והמאוד נשוי הזה, איש משפחה למופת, בעל מסור ואב אוהב, הייתה לקבל זין מאחד שנראה כמוני – שמן, גדול ושעיר. 
 אודי הבהיר לי שוב ושוב שהוא פשוט אוהב דובים גדולים ושעירים ובעיניו אני מושך יותר מכל דוגמן שרירי וחלק עם ריבועים מסותתים לתפארה, אבל חוץ מסקס - מספק מאוד גופנית - לא התיידדנו באמת. ברגע שהשבענו את הרעב הפיזי, חזרנו להיות מכרים סתמיים שמשתמשים זה בזה לסיפוק צרכים מיניים, זה הכל. 
 למה הסכמתי להסדר הזה? כי לא חשבתי שלאחד כמוני מגיע יותר. הייתי נשא והייתי שמן ודוחה בעיניי, והייתי אסיר תודה על המעט שקיבלתי. 
 בכל פעם שהייתי מתגנב ממשרדו אחרי ששוב לא סיפרתי לו את האמת הרגשתי רמאי, שקרן ופחדן, והייתי מבטיח לעצמי שזו הפעם האחרונה שאני נכנס לשם, אבל אחרי כמה ימים הוא היה מתקשר ואומר שגם היום הוא נשאר מאוחר במשרד ואולי אני יכול לקפוץ אליו, ואני הייתי מרגיש את החמימות הזו עולה מאשכיי אל בטני, מטפסת עד לגרוני, והייתי אומר – "נראה, אולי. אם אני לא אהיה עסוק." אבל שנינו ידענו שאני אתייצב שם בזמן ושהוא יחכה לי עם מגבת למותניו, וכמה דקות אחר כך הוא כבר יכרע על ברכיו, יפנה אליי את ישבנו הלבן ויתחנן שאכנס בו חזק יותר. 
 אי שם בירכתי מוחי קיננה הידיעה שאני חייב לספר לו שאני נשא, ושזה לא בסדר להסתיר ממנו דבר כזה. גם אם אני מקפיד מאוד על קונדום באיכות משובחת, תקלות עלולות לקרות ואני מסכן את חייו ואת חיי אשתו, אבל הרגע שבו יכולתי להגיד את האמת חלף, ומאז לא הצלחתי לאזור עוז ולהגיד לו את האמת. 
 אחרי ששבתי מהפגישה של קבוצת התמיכה, הרגשתי אמיץ מספיק להתקשר לאודי מיוזמתי ולקבוע איתו פגישה. הוא היה מופתע מאוד לשמוע את קולי. חשבתי שהוא לחוץ לחזור הביתה כי כבר היה מאוחר וזה היה יום שישי, אבל חששתי שאם אחכה עד השבוע הבא אאבד את אומץ לבי ולכן התעקשתי. 
 "אני רק רוצה לדבר." הבטחתי לו, "אני בא עוד דקה. חכה לי, אני חייב לספר לך משהו." 
 "משהו טוב או רע?" הוא שאל במעין התחנחנות ילדותית כמו שהיה עושה לפעמים כשהיה נעשה חרמן ורוצה סיבוב שני למרות השעה המאוחרת. 
 אודי המסכן, אם הוא רק היה יודע. 
 חצי שעה אחר כך הוא כבר ידע. 
 "ממתי אתה יודע את זה?" שאל המום, מביט בי בעיניים לטושות בבהלה. 
 "מהחורף שעבר, כמעט חצי שנה. הייתי צריך לספר לך מיד. אני מתנצל, הייתי פחדן." 
 הכנתי את עצמי לשטף של האשמות וזעם. 
 "ואתה מרגיש טוב? אתה בטיפול? אתה לוקח תרופות?" שאל בדאגה. 
 "אני בטיפול ואני בסדר גמור." הרגעתי אותו, "אתה צריך לדאוג לעצמך, לא לי." 
 "אני נבדק כל שלושה חודשים ואת הבדיקה האחרונה עשיתי לפני שבועיים - יצא שלילי, ואנחנו מאוד מאוד נזהרים. אני לא חושב שיש בעיה." אמר ופתאום הושיט יד וליטף את לחיי. 
 "בגלל זה חזרת הביתה?" 
 "חזרתי כי פטרו אותי מהעבודה ואימא חלתה והייתה צריכה אותי." אמרתי וסילקתי את ידו. מאז שנודע לי שאני חיובי לא הייתי מסוגל לשאת שום סימן חיבה כלפיי. 
 "בגלל זה אתה כזה... כזה..." הוא התלבט, מחפש מילה שתהלום את כוונתו. 
 "איזה כזה?" 
 "קר כזה, מסוגר בעצמך, שתקן." 
 "אני מסוגר? ומה אתך? השתמשת בי, נהנית ואחר כך לא רצית לראות אותי יותר." 
 אודי נפגע. לחייו הסמיקו ופניו לבשו ארשת ילדותית של עלבון. 
 "זה ממש לא נכון, ספי. אני יודע שלא קל איתי כי אני נשוי וחייב להיזהר, אבל... זה פשוט לא נכון. אני מאוד מאוד מחבב אותך וחושב עליך הרבה גם כשאתה לא פה, ו... אה... אני חושב שאתה נהדר למרות שאני יודע שאתה שונא את עצמך ולא אוהב את הגוף שלך. 
 בעיניי אתה... אה... אתה ממש בסדר לדעתי." סיכם את נאומו הארוך והמגומגם כשהוא לוחץ בכוח את כף ידי אל חזהו החם והחלק. 
 "חשבתי שנורא תכעס עליי." ניסיתי לחלץ את כף ידי מידו, אך הפעם הוא התעקש וגם הגדיל לעשות והניח ראש על כתפי במעין התרפקות שלא הייתי מורגל לה. 
 "אני מסכן לא רק אותך, אודי, אלא גם את אשתך. זה לא מרגיז אותך?" 
 הוא גיחך. "את שירן? מה פתאום? במה אתה מסכן אותה?" 
 "אבל אנחנו..." פתאום הייתי נבוך, "זאת אומרת אני ואתה ו... אם תדבק ממני אתה עלול להדביק גם אותה, אודי." הסברתי את המובן מאליו. 
 "אפשר להידבק מזה שיושבים יחד ליד אותו שולחן?" הצטחק אודי, "לא חושב." 
 "אבל היא אשתך, אתם כאילו... זאת אומרת..." באמת מגוחך עד כמה הנושא הביך אותי. 
 "מאז שהילדה נולדה אין לנו סקס, וגם קודם... לפעמים אני שואל את עצמי מאיפה הגיעה הילדה הזו." אמר אודי, מבודח בצורה קצת לא הולמת לדעתי. 
 "מסכנה שירן." אמרתי. 
 הוא דחף יד מתחת לחולצתי והחל למולל את השער סביב פטמותיי. "למה מסכנה? יש לה את המאהבים שלה, כמה כסף שהיא רוצה ואת הילדים. היא יודעת שאם היא תרצה גט אני אתן לה אותו בלי בעיות. זו הבחירה שלה לחיות ככה." 
 "ולמה אתה מסכים?" 
 "כי זה המשרד של אבא שלה שהוא עדיין הבוס הגדול, ויש גם את הילדים שאני אוהב, ואת ההורים שלי שימותו אם הם ידעו עליי. נוח לי יותר בארון." אמר אודי בפשטות. 
 "למה לא סיפרת לי על זה אף פעם?" השתוממתי, "חשבתי שאתה נורא פוחד שאשתך תגלה שאתה בוגד בה." 
 אודי צחק והתחיל לדחוף אותי לאט למצב של שכיבה. "רואים שאף פעם לא היית נשוי. בטח שהיא יודעת. בעל נאמן לא נשאר במשרד עד הערב אלא מתייצב ביום שישי אחרי הצהרים בבית עם פרחים ואחר כך נכנס עם האישה למיטה ומקיים אתה מצוות עונג שבת." 
 "עונג שבת זו מצווה חשובה מאוד." הסכמתי ומשכתי אותו אליי, נהנה לשמוע אותו מצחקק כמו ילד ששמע בדיחה גסה. 
 מי היה מאמין שדווקא גילוי האמת יגרום לשינוי כזה ביחסים שלי עם אודי? זו הייתה תפנית מפתיעה ומעודדת מאוד. 
 נפרדנו אחרי שעה של סקס פרוע בנשיקות וחיבוקים. לפני שיצאתי, אודי נזף בי שלא אכלתי את העוגה שפרס למעני והופתע מאוד לשמוע שאני מתכנן דיאטה. 
 "רק שלא תרזה יותר מדי." הזהיר אותי ואז חיבק אותי שוב בחזקה ואמר לי שאני מוצא חן בעיניו בלי שום קשר למשקל שלי, ושהוא יתגעגע אליי כל השבת.במוצאי שבת התקשרתי למספר הטלפון שנתן לי ברקו. לתימהוני ענה לי קול צעיר ועצבני שאמר שחומי לא גר כאן יותר וטרק את השפופרת. 
 נחוש מאוד להתחיל להתעמל ולחזור לכושר מהר ככל האפשר, לא התעצלתי והתקשרתי אל ברקו הביתה לבקש ממנו את המספר של חומי ידידו. 
 "אתה יכול לבוא לפה לדבר איתו." אמר ברקו, "הוא גר אצלי עכשיו כי הוא בדיוק נפרד שוב מכוכב, החבר שלו." 
 "אוי!" נבהלתי, "לא נעים לי לבוא לבלבל לו את המוח ברגע כזה." 
 ברקו צחק ואמר שכוכב וחומי נפרדים פעמיים בחודש ואחר כך שוב חוזרים, זה בסדר, חומי צריך הסחת דעת ואני מוזמן לבוא, לא יזיק לי לצאת קצת מהבית. 
 "למה לא?" חשבתי והלכתי. 
 ברקו גר בבית דו משפחתי קטן, מוקף גינה מטופחת עם ורדים ועצי פרי. לבית הייתה קומת עמודים שגם אותה הפכו לדירה וכשהגעתי לשם הדלת הייתה פתוחה, אנשים נכנסו ויצאו, ירדו ועלו במדרגות המובילות לדירת העמודים, ומוזיקה עליזה וקולות צחוק בקעו מלמטה. עמדתי נבוך ליד הדלת הפתוחה למחצה, מרגיש שנקלעתי במפתיע למסיבה. שמעתי דיבורים ברוסית ובעברית בלולים יחד, ומישהו צחק בקול ואמר, "אוף אתך, פולני אחד!" 
 בעודי עומד ומקשיב, מתלבט אם להיכנס סתם או להקיש קודם, יצא צעיר שחום ומתולתל מהבית, התיישב על המעקה והדליק סיגריה כשהוא מחייך אליי חיוך ביישני. 
 "הסיגריה הראשונה שלי היום." אמר בהתנצלות. 
 "סיגריה אחת ביום זה לא נורא." הרגעתי אותו וחייכתי אליו חזרה, הוא היה כל כך סקסי בגופיית סבא לבנה הדוקה על גופו הדק. היו לו ריסים נהדרים ועור קטיפתי חלק שכאילו הזמין ליטוף. 
 "אני מחפש את חומי." אמרתי, מקווה בליבי שהוא חומי, אבל לא, זה היה נרי - החבר של ברקו. חומי יצא מיד אחריו והתברר שהוא גבר שמנמן כבן ארבעים שלטש מבטים חומדים בנרי בעודו משמיץ את החבר הצעיר וההפכפך שלו, שאהב לפי דבריו את כלבת הפינצ'ר שלו יותר מידי ואותו – את חומי – פחות מידי. 
 גם אני לא אהבתי את חומי, ולא הייתי צריך תואר בפסיכולוגיה כדי לדעת למה. כשהסתכלתי עליו ראיתי את גרסא בוגרת יותר של עצמי ולא אהבתי את מה שראיתי. 
 הוא היה מבוגר ממני בערך בעשר שנים, וגם הוא היה נשוי וברח, משאיר ילדים נטושים ואישה זועמת. 
 כמוני, גם הוא לא יכול היה להוריד את העיניים מכל הצעירים היפים שהתרוצצו הלוך ושוב סביבנו, ובדיוק כמוני הוא נאנח בקנאה כשברקו יצא מהבית רק במכנסיים קצרים, התיישב לצידו של נרי, לקח ממנו בתנועה בטוחה את הסיגריה המאוכלת למחצה, כיבה אותה על הקרקע והעיף אותה בדייקנות לפח. במקום למחות על אובדן הסיגריה שלו, נרי נשען על גופו החשוף של ברקו, מניח כבדרך אגב יד שחומה על ירכו וחייך אליו חיוך מתגרה. 
 "אתה כזה פולניה נודניקית, ברקוביץ." 
 "שתוק כבר כושי." משך אותו ברקו אליו בחיבוק, ונישק נשיקה חטופה את כתפו בדיוק במקום שבו היא מתחברת לצוואר. פתאום לא יכולתי לשאת זאת יותר. האינטימיות הזו שסגרה את שניהם במין בועה קסומה של חמימות אוהבת, משאירה את כל השאר בחוץ, קופאים בבדידותם, הייתה יותר מידי בשבילי. 
 חומי שישב לצידי, קם. "אני הולך לזולה." הודיע לאף אחד במיוחד, וירד למטה במדרגות, ואני נגרר אחריו.
