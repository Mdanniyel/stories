---
id: 18025
title: "כמה עצב יש באהבה - פרק ד' (סוף חלק ראשון)"
author: "שקוף"
author_id: 1717
date: "2014-06-26"
category: "אהבת גברים"
tags: ['איידס']
prev_chapter_id: 18024
next_chapter_id: 18107
original_url: "http://gogay.co.il/story.php?id=18025"
---

# כמה עצב יש באהבה - פרק ד' (סוף חלק ראשון)

"ליאור התקשר והזמין אותנו למסיבה." אמר מיצי ובחן בדאגה את פניו של חמי שנאטמו לשמע הבשורה.
"אני לא רוצה ללכת." אמר מיד.
"אבל חמי..."
אתה זוכר איך נגמרה המסיבה הקודמת אצל ליאור?"
"זה לא אומר שהמסיבה הזו תיגמר רע."
"מסיבות אצל ליאור תמיד נגמרות רע, לך בלעדי."
"לא."
"אתה באמת רוצה ללכת מיצי?"
"כן, אני רוצה, אבל רק אתך."
"למה?"
"ככה."
"כולם יודעים שאנחנו יחד. אתה לא צריך לספק להם הוכחה."
"לך תזדיין."
חמי הבליע חיוך, "בזמן האחרון נעשית חוצפן שמנצ'יק."
"כזה אני, אין מה לעשות."
"לא נכון, יש מה לעשות." צחק חמי ומשך אותו לחדר השינה.
מיצי ניסה להעמיד פנים שהוא מתנגד ואמר שהוא לא רוצה, אבל לחמי הייתה הוכחה בולטת בשטח שהוא מרמה.
אחר כך הם נשארו חבוקים וחמי כמעט נרדם כשמיצי אמר פתאום, "אם אתה באמת לא רוצה אני אלך בלעדיך."
"אז אתה כבר לא רוצה אותי במסיבה?"
"בטח שכן, אבל אני לא רוצה להכריח אותך."
"יפה מצדך."
"אז מה להגיד לליאור?"
"שאנחנו באים ביחד."
"באמת חמי?"
"כן, באמת."
"תודה חמי." צחק מיצי ונישק אותו.
"בבקשה מיצי, העונג כולו שלי."ליאור החליט לערוך את המסיבה בדירת הקרקע שבה גר בזמנו עם מיצי וששימשה לו כיום כסטודיו, את הבית ששכר מחמי הוא נעל בקפידה ואפילו הגיף את התריסים. מיצי נשם לרווחה כשנוכח בכך והודה חרש לליאור על התחשבותו.
ליאור חייך במבוכה, "בכלל לא חשבתי על זה... פשוט, לא רציתי שיהרסו לי את הבית, הייתי צריך להבין שחמי... הוא עדיין לא התגבר על רוני?"
"לא." אמר מיצי, מבויש קצת, חש שהעובדה שחמי עדיין מתאבל על רוני נזקפת משום מה לחובתו.
"האמת," המשיך ליאור לפטפט, "לא חשבתי שהוא יבוא, הרי הוא די שונא מסיבות, כולם ידעו שהוא היה בא רק כדי להשגיח על רוני."
"ועכשיו הוא בא להשגיח עלי." חייך מיצי חיוך מאולץ והתחיל להתחרט שלחץ על חמי להגיע.
"הכול בסדר אצלך מיצי." הניח ליאור יד על לחיו, מביט ישר בעיניו, "אתם בסדר שניכם?"
"כן, בטח. הכול מעולה." חייך מיצי בגבורה, יודע שליאור מרגיש שהוא משקר.
ליאור כיווץ את גבותיו הבהירות והעלה על פניו הבעת הזדהות, ליטף את זרועו של מיצי בעדינות, ואמר לו שהם חייבים להיפגש פעם ולדבר.
מיצי הנהן וחייך במבוכה, מיד אחר כך הגיעו עוד אורחים וליאור נסחף ממנו והלאה, משאיר את מיצי עומד לבדו במרכז מערבולת צבעונית של המון גברים צעירים ועליזים, שותים אלכוהול, מקפצים לקצב המוזיקה הרעשנית, יוצאים ונכנסים מהסטודיו, מסתחררים על הרחבה המרוצפת, צוחקים ורועשים.
אני מבוגר מידי למסיבות האלו, קלט פתאום מיצי ועצב מילא את ליבו. פעם אהב מסיבות, נהנה מכל המהומה, אהב לשתות ולהתמסטל, הרגיש שכל רגע עשוי לקרות לו משהו חדש ומרגש - הוא יפגוש את אהבת חייו, גבר מדהים שיטלטל את עולמו וישנה את חייו, אבל זה היה אז, כשהיה צעיר ותמים.
כיום הוא חי כבר עם אהבת חייו ובכל זאת שום דבר לא השתנה, הוא נשאר אותו משה מצקין שמנמן ושעיר.
הוא התרומם על קצות אצבעותיו, וגילה את חמי, מסוגר בעצמו וקצת מנותק, עומד בפינת הגינה, נשען על עץ, ידיו שלובות על חזהו.
הוא שונא את הרעש והצפיפות והוא לא שותה, וכל דבר פה מזכיר לו את רוני, קלט מיצי בצער, בשביל מה לחצתי עליו לבוא? כדי להשוויץ בפני כולם שסוף סוף עשיתי את זה, השגתי לעצמי את חמי של רוני? ובכלל, איפה כולם? אני לא מכיר כאן אף אחד, כולם צעירים כל כך ואף אחד לא מכיר אותנו ולא יודע איך היינו פעם. אף אחד פה לא זוכר את רוני ולא יודע איזה בחור מדהים וסקסי הוא היה וכמה מדהים הוא היה רוקד.
הוא התחיל להתקדם לעברו של חמי ואז הופיע פתאום פרצוף מוכר, מישהו שהוא זכר במעומעם כאחד מחבורת המעוצבים של ליאור, וחיבק את חמי שחיבק אותו בחזרה וחייך אליו בחביבות.
הם התחילו לדבר ומיצי שמע את הצעיר המוכר שואל, "ואיפה החבר שלך שהיה רוקד כל כך יפה? איפה החבאת אותו?"
"הוא איננו." אמר חמי.
"מה, נפרדתם? אני לא מאמין, הייתם כל כך מאוהבים."
"ובכל זאת נפרדנו." אמר חמי ביובש, ואז המוזיקה התגברה ומישהו משך את הצעיר הצידה ולחש משהו באוזנו. הבעת התדהמה והחרטה על פניו אמרה הכול. הוא פנה לחמי, מנסה להתנצל, אבל זה כבר היה מאוחר מידי. חמי ברח משם בלי לשים לב שמיצי עומד במרחק נגיעה ממנו, מושיט אליו את ידו.
ככה זה יהיה תמיד, חשב מיצי, רוני הוא האהבה האמיתית שלו, אני רק ברירת מחדל, צבוע מאוהב שניזון משאריות של אהבה מתה.
"אז מה, חמי לבד עכשיו?" פנה אליו הצעיר ההוא ששמו, כך נזכר לפתע מיצי, הוא ניקולאי. בזמנו הוא הסתובב כל הזמן עם מצלמה וצילם את כל באי ביתו של ליאור לעבודת הגמר שלו שנקראה שפת גוף והייתה מעין קולאז' שהורכב מצילומי גברים צעירים וחטובים שצולמו מכתפיהם ומטה.
חמי, ליאור, רוני ועוד כמה צעירים דקי גזרה וחטובים כיכבו שם בגדול, התמונות המעטות שלו, שבטח צולמו בטעות, נזרקו מן הסתם לפח מטעמי חוסר התאמה.
"כן, חמי לבד עכשיו." ענה לניקולאי, "מאז שרוני מת לאף אחד אין סיכוי אצלו. הוא מאוהב ברוח הרפאים של רוני."
ניקולאי הביט בו במבט מלא רחמים. "הנה, קח." הגיש לו בקבוק בירה, "תשתה, זה יעזור."
מיצי שתה מכל הבא ליד והשתכר כהוגן, כשליאור בא לשאול אותו לאן חמי נעלם הוא היה מסוגל רק לגחך לעברו בטיפשות.
"חמי נסע מפה עם האופנוע של סשה." אמר מישהו.
ליאור התמלא דאגה. "זה לא מוצא חן בעיני." אמר למיצי, "סשה לא היה צריך לתת לו את המפתחות. יש לך מושג לאן הוא נסע?"
"אתה לא רואה שהוא שיכור?" אמר פזי שצץ פתאום לצידם ואחז בזרועו של מיצי.
"אולי חמי נסע הביתה." ניסה גולן להרגיע, "בוא נתקשר אליו."
הם גררו איתם את מיצי לסטודיו, הסתגרו במטבח כדי לחסום את רעש המוזיקה והתקשרו לחמי, אבל לא הייתה תשובה, לא מהנייד ולא מהטלפון של הדירה שלו ושל מיצי.
"יש לך מושג לאן הוא היה יכול ללכת?" ניסה פזי המודאג לחקור את מיצי שהתחיל לחוש בחילה וסחרחורת בגלל כל האלכוהול שצרך.
מיצי נענע את ראשו לאות לאו, "מישהו שלא ידע שרוני מת התחיל להציק לחמי עם שאלות והוא פשוט ברח." סיפר ודמעות עלו בעיניו, "הוא אף פעם לא יאהב אותי," החל להתייפח, "אף פעם לא. אני סתם ברירת מחדל."
"במקום לילל ולרחם על עצמך." התרגז פזי, "תנסה לחשוב איפה הוא יכול להיות?"
"אולי הוא סתם מסתובב עם האופנוע?" שיער גולן
"חמי הוא לא טיפוס שמסתובב סתם." השיב פזי בתקיפות.
"אולי הוא נסע לבוריס? הוא תמיד בורח אליו כשרע לו." נזכר מיצי.
הם התקשרו לבוריס, אבל חמי לא היה אצלו. בוריס נחרד כששמע שחמי לקח אופנוע ונעלם ופקד עליהם להגיע מיד לדירתו.
שלושתם עזבו את המסיבה בלי להיפרד מאיש ונסעו מהר אל בוריס שהמתין להם בקוצר רוח בפתח דירתו.
"חמי כתב סיפור על בחור אחד שהחבר שלו מת בתאונת אופנוע." סיפר להם, "הגיבור של הסיפור שיפץ את האופנוע שלו, נסע עליו לקבר של החבר כדי להיפרד ממנו ואחר כך התאבד."
"התאבד?" נבהל פזי, "איך הוא התאבד?"
"הוא נסע להר הגלבוע והדהיר משם את האופנוע לתהום."
"כן, קראתי את הסיפור הזה." נזכר גולן, "עשה לי צמרמורת."
"מישהו יודע איפה הקבר של רוני?" שאל בוריס.
הם החליפו מבטים. "בתל רגב כנראה." אמר לבסוף גולן, "שם קוברים את כל המתים מהקריות."
בוריס לקח את מפתחות מכוניתו ויצא, השלושה נחפזו בעקבותיו. "כדאי שתיסעו אחרי עם המכונית שלכם." הציע, "עדיף שנהיה עם שתי מכוניות."
"למה?" שאל מיצי, ונתקף צמרמורת.
"אנחנו לא יודעים באיזה מצב נמצא אותו, ליתר בטחון עדיף שיהיו לנו שתי מכוניות." פתח בוריס את מכוניתו.
מיצי הביט בו מבוהל, מסוחרר מאלכוהול ומפחד. "בוא, תיסע איתי, שלא תקיא במכונית היפה של פזי." הצטחק בוריס ופתח לפניו את דלת מכוניתו הישנה והמאובקת.
הם נסעו צפונה לכיוון תל רגב. מיצי הוציא את ראשו מהחלון, נושם עמוק מאוויר הלילה הצונן, מנסה להתפכח ולהתעשת, מבטיח לאלוהים (שהוא לא בטוח בקיומו) שאם ימצאו את חמי חי הוא יפסיק לקנא ולהתמרמר ויהיה מרוצה בחלקו.
"אתה חושב שחמי מת?" פנה לבוריס.
"לא יודע." אמר בוריס קצרות.
"ומה אם לא נמצא אותו שם? מה נעשה אז?"
בוריס נשף בקוצר רוח, "נתקשר לאחים שלו, הם שוטרים, לא?"
"כן, אבל מה אם..."
"מיצי, שתוק כבר. אני לא יודע מה נעשה אם לא נמצא אותו. נעבור את הגשר כשנגיע אליו."
"הכול באשמתי." התחיל מיצי ליבב, "אני הכרחתי אותו לבוא למסיבה הזו, הוא בכלל לא רצה ללכת."
"מיצי, אל תדבר שטויות. אף אחד לא יכול להכריח את חמי לעשות משהו, הוא עקשן מידי."
"תגיד בוריס, למה אתה וחמי... למה אתם לא..."
"כי אני זקן מידי בשבילו, וחוץ מזה הוא ורוני... אתה יודע איך הם היו."
"כן." אמר מיצי, כובש את דמעותיו. "הם היו זוג מושלם ואני סתם נדבקתי אליהם והצקתי להם. אם חמי יהיה בסדר אני אשחרר אותו. אני סתם מעיק עליו, אני אלך ואתן לו חופש."
בוריס גיחך, "תשחרר אותו ממה? אתה מדבר שטויות מיצי."
"למה שטויות?" התרגז מיצי.
"כי חמי חי איתך כי זה מה שהוא רוצה. אם הוא לא ירצה הוא ילך."
ילך לאן? שאל מיצי את עצמו, אבל לא העז לבטא את השאלה בקול.בוריס נכנס לדרך הצדדית המובילה לתל רגב. הכביש צר ומשובש, מתפתל בין גבעות מכוסות עצי אלון. בוריס נסע לאט ובזהירות, משגיח שמכוניתו של פזי עוקבת אחריו.
סוף סוף הם הגיעו למגרש חניה ענקי והחנו את המכוניות בקצה המגרש הריק. מולם התנשא בניין גדול שהכיל חדרי טהרה ומשרדים, סגורים בשעה זו. לצידו התפתל שביל תלול שהוביל לחלקות הקבורה. הם ירדו בזהירות בשביל וכשהגיע לשער מצאו שם לשמחתם את האופנוע של חמי.
"הוא בטח הלך לחלקה הצבאית." לחש גולן ונצמד לפזי.
"ממש לא בא לי לטייל בין הקברים בחושך." הודה פזי בעצבנות, "אולי נקרא לו מפה?"
בוריס התעלם מהם והתחיל לפסוע במרץ לעבר החלקה הצבאית והשאר אחריו. המקום נראה נטוש לגמרי, הם הביטו כה וכה, מתלבטים לאן לפנות, ולפתע בקעה מבין המצבות האחידות בצורתן יללת קינה מצמררת. רק אז הבחינו בחמי, רוכן מעל אחד הקברים, בוכה ומקלל, חובט במצבה באגרופיו ואפילו בועט בה.
"הוא השתגע לגמרי." לחש גולן, ומרוב פחד עצם את עיניו וכבש את פניו בכתפו של פזי המבוהל לא פחות. גם מיצי פחד, אבל כשבוריס התחיל לרוץ לעבר חמי מיצי מתגבר על פחדו ודהר בעקבותיו.
הם הגיעו, מתנשפים, אל חמי שהביט בהם בכעס. "מה אתם עושים פה?"
"מה אנחנו עושים פה? מה אתה עושה פה? משוגע אחד." כעס בוריס, "אתה רוצה לעשות לי התקף לב?" נזף בחמי ואחז בפרקי ידיו, בוחן את אגרופיו שדיממו מהחבטות באבן הקשה.
"עזוב." משך חמי את ידיו, "אל תיגע בי. יורד לי דם."
"לא אכפת לי." הטיח בוריס, "יש למישהו מטפחת או משהו?"
מיצי שלף חבילה קטנה של נגבונים שנשא דרך קבע בכיסו והתחיל לקנח את פרקי אצבעותיו השרוטים של חמי שהתיישב בכבדות על המצבה של רוני.
"למה ברחת ככה מנחם?" שאל, מקנח בעדינות את טיפות הדם מעל ידיו החבולות של חמי.
"לא יודע. פתאום לא יכולתי לסבול יותר את הבלגן של המסיבה. רציתי שקט."
"הגעת למקום הנכון." הביט פזי סביבו בעצבנות, "ממש, אבל ממש שקט כאן."
"אני לא מבין למה רדפתם אחרי? איך בכלל ידעתם שאני כאן?"
"ניחוש מוצלח." חיטט בוריס בכיסי מכנסיו של חמי.
"עזוב, מה אתה רוצה ממני." התרגז חמי.
"את המפתחות של האופנוע."
"אז איך אני אחזור הביתה?"
"במכונית שלי. אני כבר אחזיר לסשה את האופנוע שלו."
"למה?" מחה חמי.
"כי אחרי הסיפור המפחיד שכתבת אין מצב שאני מרשה לך לעלות על אופנוע."
"זה רק סיפור, וחוץ מזה אין באופנוע מספיק דלק כדי להגיע לגלבוע."
"זאת אומרת שכן חשבת על התאבדות?" התפרץ מיצי, "לעזאזל אתך חמי! נמאס לי כבר ממך! אני לא יכול לסבול את זה יותר!" פרץ בבכי והשליך את הנגבון המוכתם בדם על הקרקע.
"ממה נמאס לך?" הרים חמי את הנגבון ודחף אותו לכיסו.
"נמאס לי לחיות עם בן אדם שלא רואה אותי ממטר, נמאס לי לראות אותך מאוהב בבן אדם מת, אני לא יכול לסבול את זה יותר!"
"מיצי, בבקשה, מספיק." ניסה חמי לגעת בכתפו של מיצי שנרתע ממנו בזעף.
"עזוב אותי." נהם לעבר חמי, "נמאס לי! פשוט תעזוב אותי ודי!" צעק והלך לעבר מגרש החנייה
חמי הנזוף הלך בעקבותיו בשתיקה, השאר השתרכו אחוריהם בשתיקה נבוכה.
אחרי שפזי וגולן נפרדו מהם ונסעו הביתה נתן בוריס לחמי את מפתחות מכוניתו. "סעו הביתה ולכו לישון." חיבק את חמי ואחריו את מיצי, עלה על האופנוע והסתלק.
"אני מצטער שהפחדתי אתכם." התנצל חמי, "לא חשבתי שתיבהלו כל כך."
"אתה אף פעם לא חושב על אחרים." העיר מיצי בקנטרנות.
"אני באמת מצטער." חזר חמי ואמר, "מחר אני אחפש דירה חדשה. תן לי יום יומיים ואני עף לך מהחיים."
"אל תדבר שטויות, אי אפשר לעבור דירה תוך יום יומיים."
"אולי פזי וגולן יסכימו שאני אגור אצלם בינתיים?"
"מה, כל כך בוער לך לעזוב אותי?"
"בטח שלא מיצי, אל תדבר ככה. חשבתי שאתה מת להיפטר ממני כבר."
"אז לא חשבת טוב!" צעק מיצי בזעם, "שתוק כבר!"
חמי הציץ בו מזווית עיניו, פתח את פיו, כמעט שאמר משהו ואחר כך נמלך בדעתו ושתק בעקשנות עד שהם נכנסו הביתה.
"אתה רוצה שאני אלך לישון בחדר השני?" שאל את מיצי.
"לא יודע. ואתה?"
"בטח שלא מיצי, אני אוהב לישון אתך. אתה יודע את זה."
"לא, אני לא יודע. מאין לי לדעת? אף פעם לא אמרת לי שאתה אוהב לישון איתי."
"מיצי." משך חמי את גופו הנוקשה של מיצי אליו ונכרך סביבו, "אתה מדבר שטויות."
"למה שטויות? אני לא קורא מחשבות חמי, ואתה אף פעם לא מספר לי כלום, אין לי מושג מה אתה מרגיש."
"אם לא תשאל לא תדע, למה אתה לא שואל?"
"הנה, אני שואל."
"שואל מה?"
"אם אתה אוהב אותי."
"בטח שאני אוהב אותך, אל תהיה מצחיק."
"ומה עם רוני?"
"רוני מת מיצי. לוקח לי זמן להשלים עם זה, לפעמים אני כל כך מתגעגע אליו שבא לי למות, ולפעמים אני כל כך כועס עליו..." הוא נאנח וכבש את פניו בעורפו של מיצי, " אני לא חושב שהיינו ממשיכים לחיות יחד גם אם הוא לא היה נהרג. למרות האהבה שלנו שיגענו זה את זה. לחיות איתו היה כמו לנסוע ברכבת שדים, כיף כל זמן שזה נמשך, אבל מי רוצה לעבור את כל החיים על רכבת שדים?"
"ואיך זה לחיות איתי?"
חמי גיחך. "כמו לנסוע בניסן הישנה שלי. היא לא נראתה משהו, אבל היא הייתה אמינה ובטוחה והיא הייתה כולה שלי. הרגשתי נוח בתוכה. היא התאימה לי ואני לה."
חמימות נעימה התפשטה בגופו של מיצי. "אתה חושב שאנחנו מתאימים חמי?"
"אני בטוח שאנחנו מתאימים, ואני חושב שגם אם רוני היה נשאר בחיים בסוף אני ואתה היינו נעשים זוג."
"חמי אני אוהב אותך." הסתובב אליו מיצי ונישק אותו.
"גם אני אוהב אותך מיצינקה, לילה טוב חמוד." החזיר לו חמי נשיקה. מיצי חייך, עצם את עיניו והתכרבל בזרועותיו. חמי חיבק אותו והמתין. ברגע שהיה בטוח שמיצי ישן שינה עמוקה הוא קם חרש מהמיטה, הלך למחשב, הדליק אותו, נכנס לבלוג הישן שלו שהחביא באתר בלוגים קטן ונידח והתחיל לכתוב פוסט חדש שתיאר איך הוא ורוני בילו יחד במסיבה של ליאור.
