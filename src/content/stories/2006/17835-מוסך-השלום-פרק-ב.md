---
id: 17835
title: "מוסך השלום - פרק ב'"
author: "הנדל"
author_id: 1549
date: "2006-04-10"
category: "אהבת גברים"
tags: ['אהבה וזוגיות']
prev_chapter_id: None
next_chapter_id: 17836
original_url: "http://gogay.co.il/story.php?id=17835"
---

# מוסך השלום - פרק ב'

אף גבר חוץ מדיאב לא נישק אותי מעולם על פי, ואף פעם לא תיארתי לעצמי שנשיקת גבר יכולה להיות כל כך רכה, כל כך מתחשבת ולא מכאיבה.
מהרגע שהתחלנו לא יכולנו להפסיק. הטלוויזיה נשכחה, שכבנו פנים אל פנים, צמודים זה לזה על הספה הצרה מידי לשנינו, ורק התנשקנו עוד ועוד ועוד.
הוא ליטף את פני עם שפתיו, טועם את פי בעדינות, מחדיר את לשונו בזהירות בין שפתי, ממתין בסבלנות לתגובתי.
לאט לאט החל להגביר את הקצב ועבר ללטף גם את גופי, מחליק ידיים חמות ורגישות מתחת לגופיה שלי, עובר על גופי מהעורף ועד לחגורה, ממשש את צלעותיי וגבי ובטני, נענה ברצון לליטופים שלי, מניח לי להתרגל לתחושת עורו החלק והחמים, גונח חרש כשלחצתי את אברי אל ירכו, מועך אותה בין ברכי.
בסוף לא יכולתי לשאת זאת יותר. "בוא נלך למיטה." ביקשתי והתרוממתי מהספה, מושך אותו אחרי.
יש לי יתרון של חמישה ס"מ ועשרה ק"ג על פניו. אני מבוגר ממנו והבית הוא שלי, ואם לא די בכך אני גם הבוס שלו, ובכל זאת חשתי צורך לבקש את רשותו. חש שהוא זה ששולט במצב וקובע את קצב ההתרחשויות.
"רק היום נפגשנו יוסי." הזכיר לי, עומד מולי, ידיו על כתפי, מביט בפני במבט יציב וחם. "אנחנו לא צריכים למהר לשום מקום. אתה לא רוצה שנכיר אחד את השני טוב יותר?"
הרגשתי שאני מסמיק ממבוכה. מה חשבתי לעצמי, שהוא אחד מאותם פרחחים בגן הזיכרון שאפשר...
"כן בטח." מלמלתי, "אבל המיטה יותר נוחה ואני כל כך... כל כך... "
לקחתי את ידו והנחתי אותה על מפשעתי. עמד לי כמובן, למרות שרק הבוקר... לא רע לגבר שכבר חגג את יום הולדתו הארבעים וחמש וכעת הוא דוהר במהירות לעבר החמישים.
"אתה לא רוצה גם?" חקרתי בעודי מושך את חולצת הטריקו הלבנה שלו מעליו.
הוא חייך וצנח בקלילות חיננית על המיטה, בועט מעליו את הכפכפים שלו.
"נראה לך שלא?" גיחך ופרש אלי את זרועותיו.
ובכל זאת, למרות שגם לו עמד כמו טיל הוא לא מיהר. הכל נעשה לאט ובלי חיפזון כאילו יש לנו את כל הזמן שבעולם.
אמרתי לו שזו הפעם הראשונה שאני עושה את זה במיטה, ושהוא הגבר הראשון שהבאתי הביתה והוא נאנח חרש וחיבק אותי בעדינות כאילו סיפרתי לו משהו איום ומעורר רחמים.
סיפרתי לו בין נשיקה לנשיקה על המקומות ההם שהייתי הולך אליהם פעם בחודש, או אפילו יותר, תלוי בחשק שלי, וגם על המקומות ההם בחו"ל שבהם אפשר לעשות הכל עם כל אחד בלי דיבורים.
רק על דיאב לא סיפרתי, ומה כבר יכולתי להגיד? שבעשרים ומשהו השנים שאני מכיר אותו עשינו אהבה רק בעמידה ותמיד בחפזה ובאלימות ובבושה גדולה, בלי נשיקות רכות, בלי חיבוקים עדינים. שאנחנו תמיד נבוכים מכדי לדבר, ובשנים האחרונות אפילו מעט המילים שהיו לנו פעם אזלו ואנחנו נוהגים זה בזה כמו חיות מזדווגות?
זה לא דבר שמספרים לאיש צעיר כמו ז'וז'ו שעיניו הכהות רכות ונוזליות, וריסיו סמיכים וארוכים, ודופק עדין פועם מהר בגומת צווארו החלק.
ברגע שהבין שזו הפעם הראשונה שלי במיטה שלי ובבית שלי הוא החליט להיות חגיגי והדליק כמה נרות סביב המיטה ואז כיבה את האור.
בבת אחת השתררה בחדר אפלולית רכה שהכניסה אותי למצב רוח מפויס. הוא השכיב אותי על בטני ועיסה בעדינות את עורפי גבי וכפות רגלי. זה היה כל כך טוב עד שהתחלתי לנהום ולהתפתל מרוב הנאה, מתחנן לפניו שיבוא אלי כבר.
סוף סוף הוא בא ואהב אותי, חודר לתוכי בזהירות כאילו עמדתי להישבר, מרעיף עלי נשיקות מרפרפות, לוחש מילות חיבה עדינות. כשגמרתי הוא חיבק אותי חזק ושב ונישק אותי, נצמד אלי במתיקות מלאת אימון.
אחר כך נמנמנו חבוקים, וכשקמנו שוב עשינו אהבה, והפעם היה זה תורי לחדור לתוכו. פעם ראשונה שעשיתי דבר כזה. זה היה נפלא. איתו כל דבר שעשיתי היה נפלא. אפילו לבישת הקונדום הפכה ממשימה מאוסה שחייבים לעשות כי אין ברירה למשחק ארוטי מרגש ומשעשע.
ישנתי מעט מאוד באותו לילה ראשון נהדר וכשהתעוררתי לקול צלצולו העקשני של הטלפון, גיליתי לתדהמתי שהשעה שבע בבוקר.
בדרך כלל השעה הזו מצאה אותי כבר בעבודה, עובר עם דיאב על התוכניות שלנו לאותו יום, שותה איתו קפה, מכרסם עוגייה או שתיים, מנהל שיחת חולין קלילה על תכנית טובה שראיתי אתמול בטלוויזיה או על דבר מה מעניין ששמעתי בחדשות.
היום הייתי עדיין במיטה, אפוף בריחו של ז'וז'ו שעמד במטבח, לבוש בתחתונים בלבד, והכין קפה וכריכים, שורק לעצמו שיר שלא הכרתי.
"איפה אתה?" נהם עלי דיאב דרך הטלפון.
בלי בוקר טוב ובלי מה שלומך, חשבתי במורת רוח, ישר הוא מתנפל.
"בוקר טוב דיאב." עניתי בקול נעים, וחייכתי אל ז'וז'ו שחייך חזרה, אבל נראה מודאג קצת.
"איפה אתה יוסי?" חזר דיאב בקוצר רוח על שאלתו.
"במיטה. היום אני אאחר קצת דיאב." עניתי בקשיחות, והצטערתי שנדבקתי מקוצר הרוח שלו שהרס את מצב רוחי הטוב.
"והחדש, ז'וז'ו? איפה הוא? גם הוא עוד לא הגיע." חזר דיאב להציק לי.
"הוא כאן לידי. אנחנו נבוא יחד דיאב, רק תן לנו לאכול משהו." עכשיו כבר הייתי נרגז ועניתי לו בקוצר רוח שתאם את שלו.
שתיקה רועמת צרמה את אזני ואז הוא סינן בארסיות, "טייב יוסי, הבנתי." וטרק.
"בגללי אחרת לעבודה וגם אני מאחר." הגיש לי ז'וז'ו את הקפה בפנים מלאות חרטה.
"שטויות, אני בעל הבית של עצמי." התרגזתי, "ואני אגיע לעבודה מתי שארצה, ואני מאשר לך לאחר גם כן."
משכתי אותו אלי לנשיקה, ואם הוא לא היה עקשן כזה היינו מאחרים הרבה יותר, אבל ז'וז'ו התחנן לפני שנמהר ללכת כי לא נעים לו מהעובדים האחרים, והוא חושש להרגיז עוד יותר את דיאב.
נכנעתי לו לבסוף למרות ששוב עמד לי כאילו לא עשיתי איתו אהבה כל הלילה הקודם. איתו הרגשתי שוב כמו החייל הצעיר ומלא המרץ שהייתי אז, כשפגשתי לראשונה את דיאב.
הימים הבאים עברו עלי כשאני מרחף בערפל של אושר, חש כאילו רגלי לא נוגעות בקרקע. כל יום הביא איתו גילויים חדשים, כל יום הביא שמחות חדשות.
הדבר היחיד שפגם באושרי היה דיאב.
הוא לא אהב את הסידור החדש הזה. ממש לא סבל אותו. לא הטעינו איש כמובן. כולם הבינו מיד מה קורה איתי ועם ז'וז'ו, אבל רק את דיאב זה הכעיס.
"רק שתדע שכולם מבינים שהוא לא באמת ישן בקרוון של אבו מוך." אמר לי קדורנית, אחרי שלושה ימים של זעף שקט.
הרמתי אליו את עיני מערמת הניירות שבחנתי. "אה, אתה גם מדבר?" הקנטתי אותו בחיוך. בימים אלו מצב רוחי היה כה טוב עד שאפילו כעסו של דיאב שעשע אותי.
פניו השחומים האפילו. הדם שזינק אל לחייו הכתים אותן בארגמן כהה ועיניו השחורות ירו בי ברקי זעם.
"יא חמר!" אחז בכתפי ותלש אותי מכיסאי, "אתה לא מבין מה אתה עושה?"
התנערתי ממנו, "עזוב אותי דיאב. זה לא עסקך מי ישן אצלי."
כעסי הגלוי, כעס שהבעתי בפעם הראשונה, השקיט אותו מיד.
הוא גרר כיסא מהפינה והתיישב מולי, מניח ידיו על ברכי. "יוסי," אמר ברכות, "מה קורה אתך?"
"שום דבר לא קורה איתי." התרגזתי. "לך יש את פטמה ואת הילדים ואני חי לבד כמו כלב. אז עכשיו יש לי מישהו שמסתכל לי בעיניים כשהוא מזדיין איתי, ואוהב לחבק אותי לפני השינה, אז מה? למה זה מרגיז אותך?"
הוא עצם את עיניו ונשען לאחור, משלב את ידיו על חזהו, נושם נשימות עמוקות כדי להירגע, כפי שהיה עושה תמיד כשכפה על עצמו לשתוק ולא להגיב כשמשהו הרגיז אותו. בדרך כלל הערה גזענית כלפי ערבים ששמע בטלוויזיה או ברדיו, או גרוע מכך, מאחד הקליינטים.
אני מכאיב לו הבנתי פתאום בזעזוע. מעולם לא ידעתי שיש בכוחי להכאיב לו.
"עוד מעט יהיו החגים." ניסיתי להסביר את עצמי, מדבר אליו ברוך. "כולם יהיו עם המשפחות שלהם ורק אני... בשנה שעברה הייתי לבד דיאב, וזה היה מאוד לא נעים, אז השנה... לך יש משפחה כל כך גדולה ולי אין אף אחד, רק הוא. למה אתה לא מבין?"
הוא פקח את עיניו והביט בי. הלובן בעיניו שתמיד היה צח כל כך היה מוצף לפתע באודם. מעולם לא ראיתי אותו קרוב כל כך לדמוע. הייתי מבוהל כל כך עד שכמעט בכיתי בעצמי.
"אני לא מבין," אמר, מעפעף בכוח כדי גרש את הדמעות המבישות, מגייס שוב את הכעס שנסוג זמנית. "למה אתה אומר כל הזמן שאתה לבד? אני ואתה... אנחנו יחד כל הזמן. אני רואה אותך יותר ממה שאני רואה את אשתי. אתה יכול לבוא אלינו מתי שמתחשק לך. אתה לא לבד יוסי, אתה איתי."
"לא נכון. אתה נשוי אני רק אורח אצלך, ואני שונא לעשות את זה בעמידה בשירותים. אני רוצה יותר, והוא נותן לי מה שאני רוצה."
"אני לא יכול לתת לך יותר. אתה יודע שאני לא יכול." התרגז דיאב והאדמומית שבעיניו התגברה. לחות חשודה החלה להרטיב את ריסיו.
"דיאב, בבקשה." לחשתי והושטתי יד לגעת בלחיו, דבר שלא עשיתי כבר שנים רבות.
הוא חבט על ידי בכוח והתפרץ החוצה, שם התנפל על סשה המסכן שהסתבך עם החלפת השמן של איזה פז'ו עתיק וכילה בו את זעמו.
למחרת בא לדבר איתי שוב. הפעם היה רגוע יותר, כמעט נוטה חסד.
"חשבתי על מה שאמרת לי." אמר בכובד ראש והשעין את מרפקיו על השולחן, נוטה כלפי. "תראה יוסי, אני ואתה... אנחנו... אני לא הבנתי ש... אנחנו יכולים אולי לעשות איזה סידור או למצוא איזה פתרון ש..."
גל של בהלה הציף אותי. "אל תדבר שטויות דיאב. אתה ופטמה, אתם... והילדים... אל תדבר שטויות כאלו. אתה נשוי. המשפחה שלך זה הדבר הכי חשוב, תמיד זה היה ככה. אני יודע את זה."
"זה לא הוגן!" חבט דיאב אגרוף גדול בטבלת השולחן הרעוע שלי. "זה כל כך לא הוגן."
הנחתי את ידי על ידו הגדולה והקשה, המוכרת לי כמו שלי. אצבעותינו השתלבו זו בזו ועינינו נפגשו. אני אוהב אותו הבנתי פתאום, אני בחיים לא אפסיק לאהוב אותו, וגם הוא בדרכו אוהב אותי. נכון, זו אהבה פגומה, כואבת, לא מספיקה, אבל זו האהבה היחידה שהוא מסוגל להעניק לי. במשך עשרים שנה, הסתפקתי בה, ועכשיו אני לא רוצה עוד והוא סובל.
"אנא בחיבק דיאב." אמרתי חרש, מתאפק לא לילל. הוא שונא לראות גברים בוכים.
"גם אני אוהב אותך יוסי." החזיר לי בלחש, וברח.
למחרת הוא לא הגיע לעבודה. התקשר והודיע דרך ראמי שהוא חולה. בסוף יום העבודה הורדתי את ז'וז'ו בבית ואמרתי שאני נוסע לבקר את דיאב.
פניו הביעו חוסר רצון, אבל הוא שתק. נפרדתי ממנו בנשיקה על לחיו, מתעלם מהעובדה שזו שעת יום ואנחנו בחוץ וכל השכנים יכולים לראות אותנו.
זה שיפר את מצב רוחו. הוא חייך אלי וביקש שלא אאחר לארוחת הערב לפני שדילג החוצה.
ז'וז'ו השתלט על המטבח הישן של אימא שלי ואהב לבשל לי מאכלים טוניסאים צבעוניים ריחניים וחריפי טעם. הוא לקח על עצמו כמובן מאליו את הטיפול בבית שכבר זמן רב לא היה נקי ומסודר כל כך, ועשה הכל כדי להנעים לי את החיים.
מאז ילדותי לא פונקתי ככה, ואני מודה שאהבתי כל רגע. מעולם לא דברתי כל כך הרבה על עצמי. מאז שפגשתי אותו לא הפסקתי לקשקש. הוא רצה לדעת עלי הכל, ואני סיפרתי ברצון כל פרט על חיי, שומר לעצמי בסוד רק את הקשר עם דיאב.
הרגעתי את מצפוני בכך שזיון חטוף פעם בכמה שבועות לא שווה בכלל דיבור, ושזה ממש לא משנה, ושחבל לסבך הכל, וחוץ מזה הרי אין לי זכות להוציא את דיאב הנשוי מהארון בלי רשותו.
ז'וז'ו חי כמה שנים בתל אביב, שם מיצה עד תומם את החיים כגבר צעיר שאוהב גברים. הוא סיפר לי בגילוי לב על אורח החיים הפרוע שלו, פותח לפני עולם חדש שעד היום יכולתי רק לחלום על קיומו.
הוא הקסים אותי בסיפורים על חוף הילטון, על המסיבות הנהדרות של ההומואים שכולם רוצים להשתתף בהם, ועל הצבעוניות והשמחה של מצעד הגאווה. דברים שהיו בשבילי כמו חלום אחרית הימים, ובשבילו מציאות רגילה לגמרי.
בלי שמץ בושה סיפר לי על הבילויים במועדוני סקס פרועים בהם יכולת לעשות ככל העולה על רוחך עם כל מי שרק רצה, כאילו תל אביב היא לפחות ברלין, והודה שבמשך כמה שנים החליף שותפים למיטה בקצב רצחני, מפצה את עצמו על כל שנות ההתבגרות המבוישות בבית הוריו השמרנים.
"אז אם היה לך כל כך נהדר בתל אביב למה באת לצפון?" שאלתי, כובש אך בקושי את הקנאה שהתעוררה בי לשמע סיפוריו המחרמנים.
"חיפשתי אותך מתוק שלי." הסתער עלי בנשיקות, ואחר כך הודה שאחרי גיל שלושים הקסם פג והוא החל לחוש בחילה מאורח חייו הפרוע וניסה למצוא מישהו לאהוב.
תל אביב הציעה לו זיונים בשפע, אבל האהבה הייתה נדירה שם מאוד.
כל מכריו וידידיו היו הומואים מקצועיים שחשבו רק על הזיון הבא ואחרי שליבו נשבר כמה פעמים החליט להסתלק משם.
"ידעתי שאם לא אברח בזמן מתל אביב אני אגמור בתור עוד הומו מזדקן ציני וממורמר." הודה, "לכן באתי לכאן. כולם אמרו שאני משוגע, אבל אני צדקתי." חייך לתוך עיני באושר. "איזה מזל שחיכית לי פה בצפון הרחוק, ואיזה מזל שנפגשנו. נכון?"
כן הסכמתי איתו. באמת מזל שנפגשנו. "נכון, רק לך חיכיתי כל הזמן." הסתרתי ממנו את האמת המכוערת בתירוץ שעלי להגן על דיאב ומשפחתו.
לא להגיד את האמת זה לא גרוע כל כך כמו לשקר השתקתי את מצפוני ונסחפתי בתענוגות שגופו החלק והדק של מאהבי הצעיר העניק לי בשפע נדיב.
חוץ מאהבה ופינוקים היה גם הסקס המדהים הזה שהוא עשה איתי כל יום בלי להתעייף. "יוסי, מתוק שלי, אני חולה על התמימות שלך." צחק כשראה את פליאתי למראה עוד תנוחה חדשה שסחטה ממני אנקות תענוג.
ניסיתי להסביר את זה לדיאב כשעמדנו חבויים מאחורי המחסן שלו. הוא גר עם הוריו בבית גדול בעל שתי קומות. הוריו בקומה התחתונה והוא עם ילדיו ואשתו בקומה מעל. פטמה שטפה את המדרגות החיצוניות כשהגעתי וחייכה אלי את חיוכה הבישני שנותר כשהיה מאז שהייתה כלה צעירה ומבוהלת שנישאה לקצין חמור פנים ממשמר הגבול. שררה ביני לבינה ידידות אילמת, ומעין ברית של שניים שאוהבים בשקט את אותו אדם, אבל מעולם לא יעזו לדבר על רגשותיהם.
"הוא מאחורה, במחסן." אמרה לי בעברית הטובה עד להפתיע שלה. היא כמעט לא דברה עברית כשנשאה לדיאב, אבל למדה מהילדים וממנו, מילה פה מילה שם, וכעת הטיבה להתבטא בעברית.
יחסית לבדואי דיאב היה בעל מודרני והניח לאשתו ללמוד נהיגה, לעבוד בעבודה חלקית במתפרה שבכפר, וללכת במכנסיים אם רצתה בכך.
עדיין הייתה צעירה למדי, אפילו לא בת ארבעים, וגזרתה, אם כי התעבתה מעט אחרי שש לידות, הייתה עדיין נאה למדי גם בשמלת הבית הרחבה שלבשה כעת.
"לפחות היא לא טיפשה כל כך כמו רוב הנשים כאן." אמר לי פעם כשליווה אותי החוצה אחרי שסעדתי בביתו.
נהגתי לבקר אצלו כל שבועיים שלושה, בדרך כלל בשבת, ולאכול עם משפחתו ארוחת צהרים. הכרתי את הוריו, את ילדיו, את בני הדודים שלו. הם סיפחו אותי אליהם בטבעיות נעימה, נוהגים בי בחביבות כאילו הייתי שייך למשפחתם.
"לדעתי פטמה אישה נבונה מאוד." אמרתי לו אז באבירות, מדכא את הקנאה שחשתי למראה ביתם המאושר ההומה ילדים וקרובי משפחה.
הוא נאנח ולחץ את ידי בכוח בין שתי כפות ידיו. "אבא שלה הוציא אותה מבית ספר אחרי כתה ח'." אמר בקול מתנצל מעט, "אבל אני אשלח את הבנות שלי ללמוד בתיכון, ואם הן ירצו אפילו לאוניברסיטה."
מצאתי אותו עומד וממיין ברגים לתוך קופסאות פלסטיק. הוא לבש רק מכנסים קצרים ופלג גופו העליון היה חשוף. עמדתי ובהיתי בו דקות מספר עד ששם לב אלי. כתפיו הרחבות, חזהו השעיר, פטמותיו הגדולות והכהות, הכרתי כל פרט בגופו. ידעתי מה טעם עורו, ריחו היה חקוק בזיכרוני, יכולתי לעצום את עיני ולדמיין את מראה אברו שנחבא כעת במכנסיו הקצרים, וזכרתי היטב את התחושה שלו בידי, איך הוא מזדקף ומתמלא ורוטט בין אצבעותיי כשאני מלטף אותו.
הוא הרים את עיניו אלי וחייך באושר למראי ואז נזכר היכן אנחנו וחיוכו גווע מיד.
"מה אתה עושה?" שאלתי והתקרבתי אליו.
"מסדר את הבלגן," ענה, "ברגי עץ לפה, וברגי מתכת לכאן."
הושטתי יד לעזור לו ואצבעותינו נפגשו בתוך תיבת הפח החלודה שממנה שלה את הברגים.
"זה ממש ריפוי בעיסוק." אמרתי בחיוך נבוך, מנסה לשחרר את ידי מאחיזתו החזקה.
"מה הייתי עושה לך אם רק היינו לבד יוסי." אמר לי פתאום בגילוי לב נדיר ואנחה הרעידה את חזהו.
מצאתי את עצמי נאנח גם כן. "מחר תבוא לעבודה דיאב?"
"כן. אני לא באמת חולה, אני רק... הייתי צריך לנוח קצת מהפרצוף של הז'וז'ו הזה שלך." ניסה לחייך אלי.
"הוא בחור טוב דיאב. אני חושב שהוא באמת אוהב אותי."
"בטח שהוא אוהב אותך. איך אפשר לא לאהוב אותך?" הופתע דיאב, ושוב נפגשו עינינו במבט ארוך ומכאיב.
"הוא יודע עלינו, עלי ועליך?"
"לא. שום דבר. לא סיפרתי לו כלום דיאב, באמת. זה הסוד שלנו."
הוא הנהן ושיקע את ידיו בתוך ערמת הברגים שבפח החלוד, רומז לי בעיניו לעשות כמוהו.
הכנסתי את ידי לתוך הפח וליטפתי את אצבעותיו החזקות. כובש את דמעותיי. זו הפעם האחרונה שאני נוגע בו, חשבתי לעצמי, וגל של צער נורא עלה בגרוני.
הוא מעך את ידי בכוח. "אל תבכה יוסי. תהיה גבר." נזף בי בקשיחות, אבל שוב היו עיניו אדומות מדמעות שלא הרשה לעצמו להזיל.
ואז הגיעו סייף וחאתם הקטנים והסתערו עלי בשמחה, מראים לי את הכדור שקיבלו, מאיצים בי להצטרף אליהם למשחק כדור רגל.
אחר כך עלינו לבית ושתינו קפה עם עוגיות טעימות, מעשה ידיה של אמל, הבכורה שלו שעמדה לסיים תואר ראשון בעבודה סוציאלית באוניברסיטה, ואז נעשה מאוחר ואני חזרתי הביתה, אל ארוחת הערב שהכין לי ז'וז'ו, ואחר כך נרדמתי מחייך בזרועותיו.
אחרי הביקור ההוא, ביקור הפרידה שלי מדיאב, היו כמה שבועות שקטים.
דיאב השלים כמדומה עם היחסים ביני לז'וז'ו ואם כי לא שררה אהבה גדולה בין השניים הם הצליחו לשמור על שביתת נשק מתוחה, משתדלים לשמור מרחק זה מזה.
דיאב היה תמיד טיפוס סמכותי, ויחסו אל העובדים היה מאופק. איש לא שם לב שיחסו אל ז'וז'ו מעט נוקשה יותר מאשר אל השאר.
מאז שז'וז'ו הגיע הוא חייך עוד פחות מהרגיל, איבד את תאבונו והתהלך קודר ושקט.
תמיד היה אדם סגור, אבל רק אני, שהכרתי אותו טוב מכולם, שמתי לב עד כמה הוא אומלל.
לא ידעתי איך לנחם אותו והעדפתי להתעלם מסבלו ולשקוע בתענוגות של חיי החדשים, מתפעל מהקלות שבה התרגלתי לחיים של זוגיות ואהבה.
עשרים שנות הבדידות לצידו של דיאב נמוגו כחלום רע. ז'וז'ו היה שונה מדיאב ככל שאדם אחד יכול להיות שונה ממשנהו. לא היה שום דבר מכאיב ומבויש באהבתו אלי. אצלו הכל היה פתוח, גלוי, מלא שמחה וצחוק. אחרי כמה ימים של פליאה מהפתיחות שלו הצטרפתי אליו והתחלתי לנהוג כמוהו.
"אני אוהב אותך חמוד שלי." אמר לי כבר אחרי כמה ימים של חיים יחד, מדבר בטבעיות מדהימה שהשאירה אותי אילם ממבוכה.
המשפט הזה, הקטן והפשוט כל כך שלא העזתי להעלות מעולם על דל שפתי יצא מפיו בקלות כה רבה, ובהתחלה נתקל בשתיקתי הנבוכה.
"יוסי." התרעם עלי אחרי ששוב עניתי בשתיקה על הצהרת האהבה שלו. "למה אתה לא אומר לי איך אתה מרגיש? אתה לא אוהב אותי?"
מסמיק הטמנתי את פני בשקע כתפו ושתקתי. לא יודע מה להגיד. לא יודע מה אני מרגיש.
הוא לא ויתר. אחז בפני בכפות ידיו הדקות והיפות והביט ישר בעיני.
"אתה מתנהג כאילו אתה אוהב אותי." אמר, סוקר את פני במבט בהיר וגלוי, "אבל אתה שותק. למה יוסי?"
"מפני שאני כבר בן ארבעים וחמש. גדלתי בעולם אחר לגמרי מזה שלך, ואני... אני לא יודע איך אומרים דבר כזה לגבר ז'וז'ו. תן לי עוד זמן."
עניין הגיל הטריד אותי מאוד. הוא היה צעיר ממני בשתים עשרה שנים וההבדל הזה נראה לי כתהום שאין לעברה. לקח לי זמן רב לבטא את חששי שהצחיק אותו מאוד.
"אז מה? טיפשון אחד. אתה נראה הרבה יותר צעיר ואתה מתוק ותמים ואתה..." הוא זינק עלי והפיל אותי על הספה, מתיישב עלי, כורך את עצמו סביבי, מנשק את פני וחזי בהתלהבות, ממטיר עלי מילות אהבה מעורבות בליטופים מתוקים עד ששכחתי את כל חששותיי ונסחפתי אחריו.
הוא אהב להתקלח איתי, מעביר ספוג מסובן בסבון ריחני על כל גופי עד שהגיע לאברי, ואז היה כורע לרגלי ומעביר עליו את כפו המסובנת הלוך ושוב בעוד אני יושב על האסלה הסגורה מתמכר בשתיקה לתענוג, אילם מרוב הנאה.
"תראה כמה אתה יפה." היה נאנח ומתיישב עלי, משפד את עצמו על הזין הזקוף והמסובן שלי, נשען עלי, רועד מהנאה כשהייתי מלטף את חזהו החלק ומועך את פטמותיו הרגישות כפי שאהב.
במיטה היה חסר מעצורים. הוא היה מנוסה הרבה יותר ממני ולא היה דבר שגרם לו בושה, עשינו הכל. ניסינו כל דבר. "תשכח מהשטויות האלו של אקטיבי פסיבי." אמר בתוקף, "אתה יכול לעשות לי כל מה שאני יכול לעשות לך." ומיד מיהר והדגים לי הלכה למעשה למה כוונתו.
בהשפעתו הברוכה הפסקתי לשמור את מחשבותיי לעצמי, הפסקתי להתבייש בהיותי הומו. הפסקתי להרגיש שאהבת גברים היא דבר סוטה ומכוער.
מעודד מהעניין הנלהב שבעיניו סיפרתי לו מה אני אוהב, מה גורם לי עונג. אפילו העזתי להגיד לו כמה הוא יפה בעיני.
הוא הקשיב וזכר כל מה שאמרתי ותמיד החזיר לי במחמאה על מחמאה. מעולם לא ידעתי שסוג כזה של יחסים קיים בעולם, ועוד בין שני גברים.
בהתחלה הייתי מבוהל מעט ואחר כך נרגעתי והתחלתי ליהנות מהאושר הפתאומי שצנח עלי בשלב כה מאוחר בחיי, מסב את פני כל פעם שנתקלו בפניו הקודרות של דיאב שהמשיך לעבוד איתי כרגיל ולא ניסה עוד למחות על נטישתי אותו.
הוא הבין בלי מילים שתמו הזיונים החטופים בשירותים ושאני לא שייך לו עוד, ודומה שהשלים עם כך.
