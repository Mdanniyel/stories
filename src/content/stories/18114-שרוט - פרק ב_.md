---
id: 18114
title: "שרוט - פרק ב'"
author: "הנדל"
author_id: 1549
date: "2014-07-03"
category: "אהבת גברים"
tags: ['איידס', 'אהבה וזוגיות']
prev_chapter_id: 18113
next_chapter_id: 18116
original_url: "http://gogay.co.il/story.php?id=18114"
---

# שרוט - פרק ב'

התעוררתי בבוקר לריח קפה. במקום בו הוא שכב היה שקע חמים. התלבשתי והלכתי למטבח, הוא ישב ושתה קפה, מורח טוסטים בקוטג', מחייך אלי.
"מזמן לא ישנתי כל כך טוב, ואתה?"
"בסדר, אבל אמרת שתלך אחרי שאני אירדם."
"כן, אבל אחרי שנרדמת נעשיתי כל כך עייף. היה לי נעים לישון אתך. לך לא היה נעים?"
"היה בסדר, אבל אתה צריך ללכת עכשיו רובי. אני עסוק."
"אתה הולך לעבודה היום?"
"לא, אבל אני צריך לעשות קניות ולסדר את הבית."
"אני יכול לבוא אתך לקניות, אני אסיע אותך עם האופנוע."
"אני לא חושב. תגיד, אין לך בית?"
"בטח שכן, אבל אצלך נעים יותר."
"אז זו הבעיה שלך? לא נעים לך בבית? בגלל זה אתה נדבק אלי?"
הוא חייך. "בדיוק, ברחתי מהבית."
"מה הבעיה בבית, ההורים נטפלים אליך?"
"לא, אני כבר מזמן לא גר אצל ההורים, אבל יש לי שותפה חרמנית שמתעקשת להוכיח לי שאני לא הומו, וזה מעייף."
"אין לך מזל בחיים רובי, אני רוצה להעיף אותך מהמיטה והשותפה רוצה שתיכנס." צחקתי, ועלה בדעתי שהוא עקשן כזה כי אני דוחה אותו כל הזמן, אם אגלה התלהבות הוא בטח יברח מיד.
הסלולרי שלו צלצל והוא הביט במספר ונאנח, "אסף, האקס שלי שוב מציק."
"תענה לו, תהיה נחמד."
רובי העווה את פניו וענה, "כן, בסדר... לא, ישנתי אצל מישהו... רק ישנתי, די אסף, זה לא עסקך... נו, מספיק. לא יודע, לא חושב... הוא מעדיף בילויים שקטים יותר... בסדר, תודה. אני אחשוב על זה... ביי."
הוא סגר את הסלולרי ופנה אלי, "יש לך הזמנה למסיבה, רוצה לבוא איתי."
"לא."
רובי קם, "אני יודע מתי אני לא רצוי." אמר, רכן ונישק את לחיי, "ביי יפיוף." והלך.
נהדר, ברוך שפטרנו. חשבתי, אבל פתאום נעשה לי ריק בלב, וכדי למלא אותו קרצפתי את הבית, עשיתי קניות, בישלתי ואפיתי, והעסקתי את עצמי עד אחרי הצהרים ובסוף, עייף מאוד, התקלחתי והלכתי למיטה.
אין דבר שחביב עלי יותר משנת אחרי הצהרים בימי שישי, אבל הפעם זה לא הלך. לא הצלחתי להירדם בשום פנים ואופן. ניסיתי לעשות ביד, אבל גם זה לא עבד. הייתי חסר מנוחה, נרגז, עצבני, דמעות דקרו מתחת לעפעפי, פקעת של מתיחות התערבלה בקיבתי. חשתי כאילו המיטה רוחשת נמלים.
הכול בגללו, חשבתי, נרגז. עקשן כזה, נטפל אחד, מה הוא רצה ממני? ואז נשמעה דפיקה חרישית בדלת שהזעיקה אותי, יחף, לפתוח אותה במהירות, והנה הוא שם, עומד עם קופסת עוגה בידו והבעת רווחה משתפכת על פניו למראה החיוך שלי.
"הבאתי עוגה, הקפה עליך." אמר, מנסה להישמע בוטח ושחצן, אבל חשתי את הביישנות וההיסוס שלו וליבי יצא אליו.
"הגעת בדיוק בזמן." הזמנתי אותו פנימה. "אני בדיוק מכין קפה." ישבנו זה מול זה במטבח, שותים קפה, אוכלים עוגה ומביטים אחד בשני.
"אתה בטוח שלא תבוא איתי למועדון? הגיע די. ג'י. חדש מהולנד."
"לא, עברתי את הגיל למועדונים."
"גם אני בעצם." הוא מודה, משפיל את עיניו.
"אתה? בן כמה אתה בכלל רובי?"
"עוד מעט בן שלושים, תמיד חשבתי שאת יום ההולדת השלושים אני אחגוג עם מישהו... מישהו מיוחד שיאהב אותי."
"אני מאחל לך שזה עוד יקרה, אבל זה לא יהיה אני חמוד."
"למה לא? למה אתה לא נותן לי סיכוי? ואל תגיד שזה לא אני, זה אתה. שונא את הקטע הזה."
"גם אם זה נכון?"
"בעיקר אם זה נכון. מה? מה הבעיה שלך? שמעתי כבר את כל התירוצים, לא בנוי לקשר, דיכאוני, פוחד ממחויבות, שרוט בגלל האקס, מכור לסמים, לאלכוהול, חבל שאתה לא מכור לסקס." הוא ניסה לסיים את הרשימה העצובה שלו בהתבדחות, אבל עיניו נותרו עצובות.
"כיסית כמעט הכול, שכחת רק עוד בעיה אחת של הומואים." אמרתי, מניח יד על כפו הרחבה. אצבעותינו השתלבו בטבעיות, החום שעלה מכף ידו הציף את כולי, מעיר ומעורר רגשות ורצונות שחנקתי שנים רבות, ומחנק עלה בגרוני.
הוא הביט בכפות הידיים שלנו, אצבעותיו כהות ועבות משלי, אבל שלי ארוכות יותר, הידיים שלנו נראו טוב שלובות אחת בשנייה.
"עוד בעיה." הוא לחש, ואישוניו התרחבו ככל שמשמעות דברי התבהרה לו, "איידס?"
"כן. מצטער רובי. פגשת אותי מאוחר מידי."
"אבל יפתח... יש קונדומים, יש..."
"לא. אני עם סקס גמרתי לתמיד. לא זוגיות, לא זיונים, לא קונדומים, לא רוצה יותר."
"אבל..."
"תאמין לי, ככה עדיף. אפשר לחיות מצוין גם בלי סקס. עובדה, תראה אותי, אני חי, לא?"
"מתקיים יותר מחי." הוא אמר וקם, עצוב מאוד, "אפשר נשיקה?" ביקש, ולפני שהספקתי לענות פיו רפרף על פי ופתאום זה באמת היה מאוחר מידי.
הנשיקה העדינה הזו גרמה להתפוצצות בתוכי, איבדתי שליטה על גופי, פתאום היינו על המיטה - הוא מנסה לרסן אותי בעדינות, אבל בלי הרבה הצלחה. הכול בי עולה על גדותיו. אני מנשק, מחבק, נצמד אליו, מושך מעלינו את הבגדים, מנסה לטעום, לגעת, להריח, למעוך ולכבוש, והכל בבת אחת. הוא צוחק, משועשע מהתנהגותי, נשכב עלי, מהדק את ידי לגופי, מנשק את פני, לא מבין את הייאוש שלי. אני לא מסוגל להסביר, לא יכול לדבר, מתחכך בו, גומר על גופו הערום למחצה ובוכה בעוד הוא אוחז בי ומבטיח לי שהכול בסדר.
"שום דבר לא בסדר, לך מפה."
הוא שוב צוחק, מסרב להתייחס אלי ברצינות. "ככה, קודם אתה מתנפל עלי ומנצל אותי ועכשיו אתה מגרש אותי? לא תיתן לי להתקלח קודם."
"אתה חושב שמה שקרה פה זה מצחיק? זה ממש לא מצחיק רובי."
הוא הרצין, חיבק אותי, נישק, התנצל, מבטיח לי שהוא לא צוחק ממני, הוא פשוט מאושר שהצליח להפשיר אותי.
החמימות והכנות שלו, טוב הלב והחביבות הביכו אותי. זה פשוט היה יותר מידי בבת אחת. "טוב, די מספיק, אני הולך להתרחץ."
הוא התעקש להיכנס איתי למקלחת, סיבנו זה את זה, בוחנים אחד את גופו של השני, מתחילים לבנות אינטימיות שברירית, ממשיכים לגעת אחד בשני מעבר להתלהבות הראשונית.
מניסיון ידעתי - זה השלב הכי מסוכן, אחריו יגיע כאב הלב.
חזרתי למיטה, מפנה אליו גב, "עכשיו לך רובי, בבקשה."
"לא רוצה." הוא נשכב לצידי, דחף יד מתחת לעורפי, "תספר לי." דרש.
"זה סיפור קטן, עלוב ועצוב. שמעת ואריאציות שלו כבר מאה פעמים בעבר."
"לא חשוב, אני רוצה לשמוע את הסיפור שלך."
אני נאנח, מוותר לעצמי לרגע ומשעין ראש על כתפו. נזכר כמה זמן עבר מאז הפעם האחרונה שהרשיתי לעצמי דבר כזה ואיך זה נגמר
ושוב מתרחק ממנו, מתיישב זקוף, מתעטף בשמיכה, מזכיר לעצמי להיזהר. אפילו רגע קטן של נעימות ורכות יעלה לי ביוקר, אני לא יכול להרשות לעצמי את זה.
"מה קרה?" הוא הביט בי, מודאג, "למה אתה שוב כזה?"
"איך כזה?"
"מרוחק כזה. אני מרגיש שאתה שונא אותי."
"לא שונא, אבל לא בוטח בך. לא בוטח באף אחד. זה לא משהו אישי נגדך, ככה זה. כל גבר חושב קודם כל על הזין שלו, אני חייב להיזהר."
הוא נאנח. "אתה ממש שרוט יפתח. נו, תספר, מה קרה לך?"
"מיד אחרי הצבא התאהבתי במישהו. היינו יחד שש שנים, חתיכת זמן רצינית, ופתאום... בקיצור, הוא בגד בי. זיין מהצד כבר מהשנה השנייה שלנו יחד. כולם ידעו... כולם, ורק אני... זה התגלה במקרה, כשהוא הלך להיבדק בגלל חבר שלנו שפחד ללכת לבד. הוא נכנס איתו למרפאה סתם ככה, נבדק רק בשביל הקטע. הוא צחק כשהוא סיפר לי על זה, היה בטוח שלו זה לא יקרה."
"והוא יצא חיובי?"
"כן, ואז הכול התפרק. הוא נכנס הביתה היסטרי, האשים אותי שהדבקתי אותו, לא האמין לי שבחיים לא... שמאז שפגשתי אותו בכלל לא הסתכלתי על מישהו אחר. הייתי כל כך מאוהב בו, סמכתי עליו בעיניים עצומות, הוא היה כל העולם שלי ופתאום הוא מאשים אותי בדבר כזה... הייתי כל כך המום עד שלא יכולתי לזוז. הוא רצה להכות אותי ומזל שהחבר שבא איתו, שדווקא לא נדבק, עצר אותו.
אחר כך הוא ברח מהבית והחבר חזר וסיפר לי מה שכולם ידעו, שהוא בוגד בי כל הזמן, צוחק עלי מאחורי הגב, בטוח שגם אני כמוהו. רק אז הבנתי שאהבתי כל השנים בן אדם שלא היה קיים, הוא חי איתי, אבל לא ראיתי אותו ממש. הייתי כל כך טיפש... החבר התחנן שאני אלך להיבדק גם כן. אמרתי שאני אלך מחר וביקשתי שיעזוב אותי לבד. אחרי שהוא הלך ניסיתי להתאבד, לקחתי את כל הכדורי שינה שהיו בבית ושתיתי אלכוהול. זה הספיק רק להרדים אותי עד למחרת. החבר בא בבוקר לראות מה קורה איתי, מצא אותי ישן, נבהל וקרא לאמבולנס. יצא מזה בלגן נוראי, שטפו לי את הקיבה ובאותה הזדמנות כבר עשו בדיקת דם... הייתי חיובי כמובן, ובמצב די גרוע. פתאום הבנתי למה כל החורף שעבר הייתי חולה כל כך הרבה פעמים, ולמה יש לי פצעים מציקים כאלו בפה... פתאום הכול התברר. אשפזו אותי במחלקה פסיכיאטרית לכמה שבועות ובמקביל התחלתי לקחת תרופות... גופנית החזירו אותי למצב טוב, אבל מאז החלטתי שלא עוד לא אהבה, לא סקס, לא סטוצים, כלום. לא רוצה יותר."
"והאקס שלך, מה איתו?"
"צחי שלח לי כמה מכתבים שקרעתי בלי לקרוא. ניסה לשלוח התנצלות עם חברים, לבקש סליחה, להסביר. חירטט כל מיני הסברים על הבגידה שלו... פחד מאהבה, שנאה עצמית, שטויות."
"פגשת אותו מאז?"
"לא. השארתי לו הודעה במשיבון שאם אני אראה אותו עוד פעם אני אהרוג אותו. אני לא הולך לחפש אותו, אבל אם ניפגש הוא מת. הוא לקח את זה ברצינות וברח מהארץ לקרובים שלו בצרפת."
"תראה יפתח, זה סיפור נורא, אבל דברים כאלו קורים, אנשים נבגדים לפעמים ומתאוששים. לא מחליטים לגמור בגלל זה את החיים שלהם."
"החיים שלי בסדר גמור רובי."
"בחייך, אתה יכול לשקר לעצמך, אבל לא לי."
"אני לא מתכוון לתת יותר אמון באף אחד."
"אפילו לא בי?"
"תראה, אני לא ממש מכיר אותך, אתה כנראה בחור טוב ואתה ממש הטעם שלי, נחמד לנו יחד, אבל אתה באמת רוצה להסתבך עם אחד כמוני?"
הוא פורש את ידיו בתנועת אין אונים, "לא יודע, אתה מוצא חן בעיני ומרגיז אותי שבגלל שהיה לך אקס בן זונה אתה לא מוכן לתת לי צ'אנס. זה לא הוגן."
הוא נראה כזה חמוד, דובון סקסי ומתוק שמביט בי במבט תמים ורציני, "החיים לא הוגנים רובי עוד לא גילית את זה?" אני מספר לו ואנחנו מתחילים שוב ללטף ולגעת ולהתנשק. הוא שם לי קונדום, אני שם לו, אנחנו נוגעים אחד בשני בידיים ואחר כך בפה, נמרחים אחד על השני, רועדים מתשוקה והנאה אחד בזרועות השני. המגע שלו, הריח, החום, זה כל כך נכון ומדויק, כל כך טוב.
"אתה מורעב למגע." אמר רובי אחר כך, כשהתרפקנו אחד על השני. "כל כך רעדת כשנגעתי בך בפעם הראשונה עד שמיד הרגשתי שמשהו לא בסדר אצלך, אל תעשה את זה יותר, אל תתנתק מהעולם, זה הורס אותך."
"אז מה, לרוץ אחרי סטוצים, לנסות שוב לחפש מישהו שירמה אותי ויצחק ממני? לא, תודה."
"לא כולם כאלה יפתח, יש אנשים שלא בוגדים ולא מרמים."
"כן, שמעתי על זה, אבל כנראה שהם חיים ביקום מקביל. אני לא מכיר כאלו, ואתה?"
הוא חייך בעצב, "אני דווקא מכיר הרבה בחורים ישרים שאומרים לך את האמת ישר בפנים, אומרים לך שהיה נחמד, אבל זה לא זה, אתה לא הטעם שלהם. או כאלו שמגלים לך אחרי הזיון שזה לא אתה, זה אני, או יותר גרוע, אתה בחור ממש מקסים, אבל אין לי קליק איתך. ויש את הטיפוסים שמודים שנורא טוב להם איתי, אבל חבל שאתה לא מרזה עשר ק"ג, מוריד שערות בלייזר ועובר לגור בחדר כושר, ובוא נפתח את היחסים ותראה איזה אחלה זה לעשות שלישיות."
"כן, מוכר ולא חביב." נאנחתי, הרי בתוך עמי אני חי.
"לפעמים גם אני מתייאש." הודה רובי, "אף זוג שאני מכיר לא המשיך יותר משנתיים שלוש. חמש זה כבר חתונת הזהב וכמה כאלו אתה מכיר?"
"מעט מאוד." הסכמתי איתו, "בגלל זה אני אומר שמספיק כבר עם האשליות האלו על אהבת נצח וכל השטויות האלו. הקטע הזה לא עובד, זה אף פעם לא עבד, גם אצל סטרייטים זה מחזיק מעמד בקושי, ורק בגלל שהנשים מתעקשות, וגם הן נדמה לי מתחילות לוותר, תראה כמו גירושים יש." ובדיוק ברגע זה, כאילו לפי הזמנה, השכנים שוב התחילו לריב ולצעוק זה על זה, "הנה, בבקשה, עוד זוג בדרך לגירושים מאושרים."
כמו תמיד כשהם רבים הזקן מלמטה התחיל לדפוק על התקרה ומישהו שוב השמיע מוזיקה צרחנית כדי להתגבר על רעש המריבה... ומיד אחר כך הכלב נבח בהיסטריה... יום שישי רגיל ורגוע בשכונת מגורי המלבבת.
"איך אתה יכול לסבול לגור פה? זו ממש זוועה."
"זה מה שאני יכול להרשות לעצמי."
"כמה אתה משלם על החורבה המכוערת הזו?"
אמרתי לו והוא נאנח, "במחיר הזה אתה יכול לגור עם שותף בדירה הרבה יותר שווה."
"לא רוצה שותף. אני זקוק לפרטיות."
"איזה פרטיות? מה זה שווה שאתה גר לבד אם דרך הקירות הדקים האלו אתה שומע כל שיעול של השכנים שלך?"
"אוף, שתוק כבר, דובון אחד." התנפלתי עליו והתחלתי לדגדג אותו.
"ככה? עכשיו אתה מתחיל בהעלבות?" צחק רובי והחזיר לי מנה אחת אפיים ושוב היה סקס. אחר כך ישנו יחד וקמנו יחד, ובילינו זה עם זה את כל השבת, נהנים מכל רגע.
זו רק חופשה קטנה הרגעתי את עצמי כשהפחדים הישנים שלי הרימו שוב ראש. הוא פשוט נח אצלך מהשותפה המרגיזה שלו לדירה, זה רק סקס, זה הכול. לא יקרה כלום אם תבלה סוף שבוע אחד של ידידות וסקס, מגיע לך אחרי שנים ארוכות של התנזרות, אל תכנס לסרטים בגלל הדבר הקטן הזה.
