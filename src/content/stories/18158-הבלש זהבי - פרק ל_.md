---
id: 18158
title: "הבלש זהבי - פרק ל'"
author: "מיצפטל"
author_id: 1487
date: "2014-07-31"
category: "אהבת גברים"
tags: ['הנקמה המתוקה']
prev_chapter_id: 18157
next_chapter_id: 18159
original_url: "http://gogay.co.il/story.php?id=18158"
---

# הבלש זהבי - פרק ל'

צדקתי, רני זיהה את נלה ממבט ראשון. גם היא זיהתה אותו מיד וניגשה בלי היסוס אל שולחנו. כמו בכל יום חמישי ישב רני עם כל חבר מרעיו בשולחן הפינתי במרפסת 'אריה הזהב' המשקיף על השדרה היפה החוצה את העיר בלי הפסקה ועשה כמיטב יכולתו להמם בשנינויות המרושעות שלו את הקולגות שלו, שמצדם אימצו כל תא במוחם כדי להשיב לו מנה אחת אפיים של רכילות מרושעת ומזיקה ככל האפשר.
בשולחנות הקטנים יותר שהתפרסו מול השולחן הפינתי ישבו מעריצים ומזדנבים של פרלמנט סגירת השבוע וכולם, כולל המלצרים, כרו את אוזניהם כדי לא להפסיד אף חוכמה של דקל רן, ואף תשובה של אחד ממתחריו, ידידיו.
"נלה! אני לא מאמין! נלה אהרוני, לא השתנית בכלל!" קרא בשמחה והושיט לה את ידיו כאילו הייתה אחותו האובדת.
"חנפן שכמוך, אתה מתכוון שחוץ מתוספת של עשרים וחמש שנה ועשר ק"ג לא השתניתי בכלל." חייכה נלה ונעתרה בחן לקבל ממנו נשיקה על לחייה. "אתה דווקא כן השתנית רני, השתנית מאוד ולטובה, איפה המשקפיים?"
"ניתוח לייזר קטן ונפטרתי מהם לנצח."
"פעם היית ציפלון ועכשיו אתה ממש בריון." ליטפה נלה את כתפו, "אתה נראה ממש טוב רני, אני מקווה שגם הזיכרון שלך השתפר."
פניו של רני הרצינו. "בואי, נשב בצד." אחז במרפקה והוליך אותה לשולחן צדדי קטן שנחבא מאחורי עציץ ענקי.
נגררתי אחריהם, מתעלם מהפרצוף הזועף שהפנה אלי רני. "בחייך גולדי, זו שיחה פרטית." גער בי כשראה שאני מתעלם ממבטיו.
"גולדי הוא ידיד שלי, הוא עזר לי למצוא אותך ואני רוצה אותו כאן." אמרה נלה בנחת והתיישבה, מניחה את תיקה בחיקה. התיישבתי לצידה ורני נכנע לרוע הגזרה, התיישב מולנו וזימן בתנועת יד מלצר יפה תואר ונימוסים שנחפז להניח קנקן מיץ וכוסות על השולחן.
"אז מה חדש אצלך נלה?" חייך אליה רני במאור פנים, מתעלם ממני בקרירות.
"הכול בסדר, אחרי שלוש שנים וחמש הפריות מבחנה הצלחתי סוף סוף להרות ונולדה לי ילדה. הייתה לי חסימה מכנית בחצוצרות, זה קורה לפעמים אחרי הפלות, מה? הם לא סיפרו לך שהם הכניסו אותי להריון?"
"מי? מה? על מה את מדברת?" החוויר רני.
"על החברים שלך ששלחת לפגוש אותי בחדר שלך, על איתן החזיר המגעיל ועל החבר שלו עמי ששכחתי את שם המשפחה שלו."
"גורן, עמירם גורן." לחש רני והשפיל את עיניו.
"כן, עמירם גורן היפה, חביב הבנות, החבר הכי טוב של החזיר היורק. תמיד שאלתי את עצמי מה בדיוק גרם להם להיות חברים. אתה יודע, אני לא חושבת שהוא באמת רצה להיות שם איתי בחדר שלך. זה הכול היה רעיון של איתן. עמי בעיקר החזיק לי את הידיים וניסה לא להסתכל לי על השדיים. אתה זוכר איזה שדיים יפים היו לי אז? הראיתי לך אותם הרבה פעמים, אבל אתה לצערי לא עשית אתם שום דבר. אם היית אומר לי למה היית חוסך לי הרבה מאוד לילות של נדודי שינה וצער."
"אני יודע, אני מבקש סליחה נלה, אבל אז, בתקופה ההיא... הייתי רק בן עשרים ובעצמי לא ידעתי..."
"אז למה הסתובבת איתי כל הזמן? כדי שלא יחשדו בך?"
"לא רק נלה, חוץ מזה אני גם... החברות שלנו הייתה מאוד חשובה לי ואני... את צריכה להבין נלה ש..."
"לא חשוב. זה לא משנה עכשיו." קטעה נלה בתיעוב גלוי את גמגומי ההתנצלות שלו, "מה שאני רוצה לדעת זה למה לא באת לפגישה איתי, למה הם הגיעו במקומך?"
"זה קרה מזמן, אני כבר לא בטוח למה, מה זה משנה עכשיו?"
"זה משנה! לי זה משנה." התעקשה נלה.
"כי הם סחטו אותי נלה. לא הייתה לי ברירה, הייתה להם תמונה שלי ושל עמי... אני והוא... זו הייתה תמונה שלא יכולתי להרשות לעצמי... ההורים שלי עדיין היו בחיים אז ופעם זה לא היה כמו היום ו..."
"מה עשית? מצצת לו?" שאלתי כדי להפסיק את זרם ההתנצלויות המגומגמות שלו.
"כן, אני... היה לי קראש נוראי על עמי ו... הכול היה רעיון של איתן, הוא התחבא מאחורי עץ בחורשת האיקליפטוסים וברגע המתאים היה פתאום פלש ו... אחר כך התברר לי שהכול היה מתוכנן..." רני נראה כאילו יפרוץ בבכי אבל נלה התעלמה ממצוקתו והמשיכה לחקור אותו.
"למה? בשביל מה הם עשו את זה?"
"בגללך. איתן נטרף בגללך. כל מה שהוא רצה זה למשוך את תשומת ליבך, אם לא בטוב אז ברע. לא משנה מה הוא עשה את המשכת להתעלם ממנו, הסנוביות שלך שיגעה אותו."
"הוא אף פעם לא ניסה בטוב." מחתה נלה בזעם, "הוא תמיד היה כזה... כזה מתועב. לא התעלמתי ממנו, הייתי משותקת מפחד בגללו."
"היה לו קראש עליך נלה, והוא לא ידע איך... איך לגרום לך לשים לב אליו. הוא נשבע לי שהוא רק רוצה להיות אתך קצת לבד, זה הכול. אמרתי לו שאת פוחדת ממנו ולא תסכימי להיות איתו לבד ועמי נשבע שגם הוא יבוא לפקח על איתן ולכן סיפרתי להם על הפגישה שלנו... ידעתי שאני עומד לצאת לקורס ושאחר כך בטח יעבירו אותי לבסיס אחר והם הבטיחו לי שהם ישמידו את התמונה אם אני אארגן לאיתן פגישה אתך... אחר כך, אחרי שעזבת סיפרו לי שעשית הפלה ואז הבנתי ונורא התביישתי... ברגע שהשתחררתי יצאתי מהארון בגדול ואף אחד לא יוכל לסחוט אותי יותר."
"שמחת זקנתי." אמרה נלה ביובש וקמה על רגליה, "אני ממש מאושרת שאף אחד לא יכול לסחוט אותך יותר רני."
"נלה, בבקשה..." קם רני והושיט לה את ידו, "אני מבין שאת קצת כועסת אבל..."
"אני מאוד כועסת, ואתה לא מבין כלום!" אמרה נלה בקול רם שגרם לכל הנוכחים להסב אליה את מבטם, לקחה את קנקן המיץ שפכה אותו על ראשו של רני שעמד המום וספג את הזרם הקריר והדביק בשתיקה.
"למה את שופכת עליו מיץ? מה הוא עשה לך!" נזעק המלצר הצעיר שהיה כנראה מעריץ של דקל רן.
"הוא כבר יודע מה הוא עשה." אמרה נלה ביובש ופסעה בגב זקוף לעבר השולחן הפינתי שבו ישבו כל ידידיו של רני ובהו בה המומים. "מי מכיר את עמירם גורן שהיה עם דקל בצבא?"
"עמירם מת לפני חמש עשרה שנה באמסטרדם. לקח מנת יתר יום אחרי שהוא קיבל תשובה חיובית." אמר אחד מהם והתרחק בזהירות מהשולחן מחשש שגם עליו תשפוך הגברת הזועמת קנקן מיץ.
"טוב מאוד." אמרה נלה בשביעות רצון, "ואיתן צביאלי? מישהו שמע עליו?"
הם הביטו זה בזה והנידו בראשם לשלילה.
"לא, הוא לא אחד מאיתנו." אמר מישהו.
נלה שיספה אותו במבט רושף, "מבחינתי הוא בדיוק כמוכם, עוד גבר פחדן ועלוב שחושב עם הזין." אמרה בקרירות ופסעה משם לעבר היציאה, גבה זקוף כשל מלכה ואני נגרר אחריה, המום ומתפעל."אז מה עכשיו?" שאלתי אותה כשחזרנו למשרד.
כל הזעם נטש אותה בבת אחת, היא חיבקה את עצמה ורעדה, "לא יודעת, אני לא יכולה לחשוב עכשיו." לחשה.
חיבקתי את כתפיה והושבתי אותה על הספה, מניח לה להירגע לאט לאט. "היית נהדרת נלה, היית מלכה." עודדתי אותה.
"כן, אבל מה זה עזר לי? אי אפשר לשנות את העבר, סך הכל עשיתי עוד עבודה למלצרים במסעדה."
"והשפלת את דקל רן."
"אהה! העלוב הזה. סתם הומו פחדן וחסר עמוד שדרה. הוא לא מעניין אותי יותר, מי שאני באמת רוצה לנקום בו זה איתן."
"את יכולה לנסות לתבוע אותו, למרות שנדמה לי שאחרי עשרים וחמש שנה זה עלול להיות קצת בעייתי."
"אני לא רוצה להסתבך עם עורכי דין ובתי משפט, אני רק רוצה להכאיב לו כמו שהוא הכאיב לי. אתה יכול למצוא אותו בשבילי גולדי?"
"כן בטח, אבל מה תעשי לו? גם עליו תשפכי מיץ?"
"לא יודעת, אני צריכה לחשוב על זה. קודם תמצא לי אותו ואז נראה." היא קמה, הוציאה מסרק מתיקה, הסתרקה, תלתה את התיק שלה על כתפה, לחצה את ידי, הודתה לי והלכה לדרכה בפנים אטומות מרגש ובגב זקוף.מצאתי את איתן צביאלי בקלות רבה. הוא עדיין גר בתל אביב, גרוש עם שלושה ילדים שעבר אחרי גירושיו מדירה מפוארת בצפון העיר לדירה קטנה בדרום הזול יותר, עבד כאפסנאי במחסן לחלקי חילוף ונראה שמן, מוזנח ומקריח. לדעתי החיים שלו היו עונש מספיק על מעלליו, אבל גברת נלה ברנוביץ לא הסכימה איתי.
"מה אתה יודע על הילדים שלו? הם חיים איתו או עם אשתו?"
"הבנים הגדולים שלו חיים בחו"ל. בן אחד בקליפורניה והשני מטייל במזרח הרחוק. הבת גרה אצל אימא ועומדת להתגייס בקרוב."
"טוב מאוד." אמרה נלה בשביעות רצון, "מצוין. מה הכתובת של האקסית שלו?"
נתתי לה את הכתובות אחרי שהיא הבטיחה לי שהיא לא תשפוך מיץ על אף אחד. היא שילמה לי ואנחנו נפרדנו כידידים.
כמה ימים אחר כך היא התקשרה ושאלה אם אני רוצה לדעת איך נגמר הסיפור.
"בטח! ספרי לי."
"התקשרתי לגרושתו ושאלתי אם אפשר לדבר איתו. היא אמרה לי מיד שהם גרושים ושאלה מה אני רוצה ממנו. סיפרתי לה שהכרתי אותו בצבא ויש לי תמונות שצילמתי אז ומצאתי רק עכשיו והייתי שמחה לתת לו אותן. אני מגיעה לתל אביב רק לעיתים רחוקות, אבל ממש במקרה היום אני ברחוב הסמוך לבית שלה ואולי אני יכולה לקפוץ אליה לכמה דקות? היא הסכימה והציעה שאתן את התמונות לבת שלהם ששומרת איתו על קשר ובטח תשמח לשמוע סיפורים על מה אבא שלה עשה בצבא."
הרגשתי צמרמורת לשמע קולה הרגוע של נלה המספרת לי איך הצליחה לאתר אצל איתן את המקום הרגיש ביותר שלו - יחסיו עם ביתו - אבל לא יכולתי להפסיק להקשיב.
"באתי לבית של גרושתו, אישה מרירה מאוד שנהנתה לספר לי שהוא היה חרא של בעל, אבל הוא לפחות אבא טוב וקשור במיוחד לילדה. ואז נכנסה הבת שלו, בחורה מתוקה מאוד, עדינה כזו. נתתי לה כמה תמונות של כל החבר'ה ששירתו איתי ששמרתי אצלי ושאלתי אם היא רוצה לדעת איזה בן אדם אבא שלה היה בזמנו כשהיה בגילה. הבת חייכה בנימוס אל הדודה המשונה הזו שנפלה עליה פתאום ואמרה שכן, למה לא? ואז סיפרתי לה הכול והיא הפסיקה לחייך והתחילה לבכות. לא חסכתי ממנה כלום, סיפרתי לה איך הוא הציק לי והתעלל בי ואנס אותי, וכבונוס הזהרתי אותה לא לתת לאף גבר להתקרב אליה גם אם יש לו דרגות של קצין, ואמרתי לה להתלונן מיד כשמישהו ינסה להציק לה כי היא נראית לי בחורה עדינה וביישנית שבטח תפגוש חזירים כמו אבא שלה שירצו להתעלל בה כמו שהוא עשה לי, וחבל שגם היא תיאלץ לעשות הפלה. בשלב הזה היא הפסיקה לבכות והבטיחה לי לא לתת לאף גבר אפילו רבע הזדמנות להתקרב אליה או להשפיל אותה. אני לא חושבת שהיא תמשיך לשמור על יחסים טובים עם אבא שלה אחרי הביקור שלי." סיימה נלה את סיפורה.
"ומה גרושתו אמרה על הסיפור שלך?"
"כלום, אבל היא לא נראתה מופתעת במיוחד. אני חושבת שהיא יודעת בדיוק איזה טיפוס הוא."
"אימא!!" שמעתי מישהו צועק ברקע, "איפה הגרביים שלי?"
"לעזאזל עם הילדים האלו, לא נותנים רגע שקט." רטנה נלה בלחש, אבל בקול רם אמרה לילד, "רק רגע חמוד! אני כבר באה לעזור לך." ושוב השפילה את קולה, "מצטערת, אני צריכה ללכת לעזור לו להתארגן או שהוא יאחר לאימון, שלום גולדי ותודה." וסגרה.
