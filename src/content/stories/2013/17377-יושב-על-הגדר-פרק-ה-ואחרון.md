---
id: 17377
title: "יושב על הגדר - פרק ה' (ואחרון)"
author: "אפיקורס"
author_id: 1453
date: "2013-12-16"
category: "אהבת גברים"
tags: ['משפחה וזוגיות']
prev_chapter_id: 17376
next_chapter_id: None
original_url: "http://gogay.co.il/story.php?id=17377"
---

# יושב על הגדר - פרק ה' (ואחרון)

"למה לא זרקתי את הפתק הארור הזה? למה שמרתי אותו יום, ועוד יום, ובסופו של דבר התקשרתי?
באשמתו של מולה כמובן.
מיד אחרי שהוא הבין שאבא משלים בשתיקה עם נוכחותו בביתו ועם חזרתו לחיי ולמיטתי הוא חזר לדפוס החיים הקודם שלו - חי איתי, ישן איתי, ועם זאת מעורב מאוד בחיי גרושתו וילדיו, מתנהג כאילו הם עדיין משפחה אחת.
שנים השלמתי עם העניין הזה ודיכאתי ביד חזקה את רגשות אי הנוחות שהתעוררו בי כשהוא היה מבלה עם ילדיו שעות על גבי שעות, מוציא עליהם כסף ונמצא אתם במקום להיות איתי. באותה הזדמנות הוא המשיך גם לטפל בכל עסקי הבית שהיה פעם שלו ושל ליאורה.
לא אהבתי את זה, אבל איך יכולתי להתלונן? הרי הם רק ילדים קטנים והם באמת נזקקו לו, וסבלו טראומה מעזיבתו את הבית, וליאורה המסכנה... הוא בגד בה בצורה כל כך מכוערת. מה היא אשמה, למה עליה לסבול כי הוא אוהב אותי?
זמן רב שתקתי והשלמתי, אבל עם הזמן אפילו טמבל כמוני שם לב שמולה נהנה מהסידור הזה ואוהב לחיות בשני עולמות, מצד אחד הגרוש משתף הפעולה של ליאורה ומצד שני בן הזוג שלי שמגיע הביתה רק בלילות ותמיד נמצא בחגים עם ילדיו.
בשנים הראשונות היא עדיין כעסה עליו מאוד והוא עשה מאמצים גדולים מאוד לפייס אותה ולשכנע אותה שחשוב שהם יהיו חברים, למען הילדים כמובן.
גם אני תמכתי ברעיון הידידות בינו לבין גרושתו, גם כי זה היה לטובת הילדים וגם בגלל רגשות האשמה שחשתי כלפי ליאורה שהתחתנה עם גבר שלא סיפר לה שהוא לא נמשך לנשים, כמעט, אחרת, מאיפה באו הילדים?
זה מה ששאלה פעם אחותי כששוב הסברתי לה שמולה לא בא לליל הסדר כי הוא חייב להיות עם המשפחה שלו.
"למה ליאורה לא מוצאת לה כבר גבר אחר?" התפרצה ויוי, "ועוזבת בשקט את הגרוש שלה, הילדים שלה כבר די גדולים והיא עדיין די צעירה ומאוד נאה, מה הבעיה שלה?"
הבעיה שלה הייתה כנראה מולה שהצליח, כאילו לא בכוונה, לטרפד ולקלקל כל סיכוי שלה לקשר עם גברים אחרים. הקשר המשפחתי שלהם היה מבוסס על דחייה ומשיכה. מצידה התפרצויות זעם, דרישות והאשמות, ומצידו ניסיונות פיוס ומאמצים לרצות אותה ולשמור איתה על קשר טוב, למען הילדים כמובן.
הטנגו החולני הזה שהם חוללו, סוחפים גם אותי לתוכו, נפסק בגלל המחלה של מולה. ברגע האמת, כשאני נבהלתי וברחתי, היא הפכה בשבילו לאם ולאחות רחמנייה והוא נאסף חזרה אל חיקה החם ונח שם בשקט עד התפרצות הכעס הבאה שלה עליו, כעס שהיה מובן ואנושי, אבל לא כל כך הגיוני.
לקח לי זמן להבין ששוב אני נעשה כדור משחק בין מולה לגרושתו, אבל אחרי הפסקה של שנתיים הייתי כבר יותר בוגר, קצת יותר חכם, ובעל יכולת שיפוט קצת יותר טובה, ולכן כשמולה התנצל ואמר שהוא נשאר הלילה אצל ליאורה כי צריכים אותו שם בבית... ירון הגיע להיות עם גיא וזה כל כך הלחיץ אותה עד שהיא קיבלה מגרנה איומה ו... הוא יודע שאני אבין.
אמרתי כרגיל שאני מבין, אין בעיות, והתקשרתי לתומר - הפיזיותרפיסט הצעיר והשחום בעל העיניים השחורות הלוהטות.
הוא זכר מיד מי אני, שמח מאוד על הטלפון שלי ומיד הזמין אותי לביקור אצלו. התברר שהוא גר בחדר קטן שבית החולים מספק למתלמדים, השותף שלו ישן אצל החברה שלו והוא ישמח מאוד לקצת חברה.
אבא אמר לי לא להיות נודניק כששאלתי אותו אם אני יכול לעזוב אותו לכמה שעות, ואיחל לי בילוי נעים, ואכן, ביליתי יפה מאוד.
תומר היה פחות צעיר מכפי שנראה, כמעט בן שלושים, נבון ונחמד, קצת ביישן בהתחלה, ואחר כך נועז וגלוי מאוד.
די מהר התברר שהוא רוצה סקס והוא רוצה אותו עכשיו והוא מתעקש שהוא רוצה אותו איתי.
לא שינה לו שאמרתי לו שאני פחות או יותר חי עם מישהו, שאני מבוגר ממנו בחמש עשרה שנה וזה יותר מידי לדעתי, ושאני אצלו רק כי בן זוגי עצבן אותי.
אחרי הסקס, שהיה להפתעתי מלהיב מאוד - בחור צעיר, גמיש וחרמן, מה רע? - שוחחנו קצת, והוא סיפר לי איך גדל אצל אימא חד הורית והעז לצאת מהארון רק כעת, אחרי שכמעט סיים את לימודיו, וכמה הוא בודד בבית החולים הגדול הזה, וכמה הוא נמשך לגברים בגילי, וכמה אני נחמד וסקסי בעיניו.
הניסיון שצברתי מאז הפרידה ממולה לימד אותי שבחורים שטוענים שהם נמשכים לגברים מבוגרים מוצאים כסקסי בעיקר את הארנק הדשן יותר שלהם, ושעלי להעניק להם תמורת זמנם וגופם מתנות יקרות ערך ולצ'פר אותם בפינוקים שעולים כסף. לכן, לפני שחזרתי הביתה, נתתי לתומר כמה שטרות כסף ואמרתי לו לקנות לעצמו משהו נחמד.
להפתעתי, במקום לקבל חיוך תודה ואולי אפילו נשיקה, הוא זרק את הכסף בפרצופי, אמר לי שהוא לא זונה ופרץ בבכי, מביך מאוד את שנינו.
במקום להסתלק משם ולשכוח ממנו התחלתי להתנצל, לנחם אותו ולהסביר, וכמעט בלי להתכוון שפכתי לפניו את סיפור חיי.
"יש הרבה אנשים שחיים ככה." אמר תומר בסמכותיות של צעיר שבטוח שפענח את המסתורין הזה שנקרא אהבה.
"איך ככה?"
"בלי להתחייב לאף צד, בלי להגיע לאינטימיות עם אף אחד, כביכול בגלל אילוצים שלא תלויים בהם, אבל בעצם בגלל שככה נוח להם לחיות, קצת פה וקצת שם, בלי להתמסר לגמרי לאף אחד ולשום דבר."
"אתה מתכוון אלי או אל מולה?"
"לשכניכם בעצם." אמר תומר, מקמט את מצחו בכובד ראש, "שניכם כאילו יחד, אבל בעצם לא באמת מחויבים זה לזה. אני לא מתכוון לחיות ככה, אני רוצה בן זוג שיקים איתי בגלוי משפחה ואולי גם יהיו לנו ילדים, למה לא?"
"אני לא יודע, ילדים זה עסק מאוד מסובך וגם יקר." אמרתי, "זה קשה לכולם ולהומואים זה בטח קשה עוד יותר." אחר כך נפרדתי ממנו בחיבוק - תוך שאני דוחף בזהירות את הכסף שאספתי קודם מהרצפה לכיסו האחורי - והלכתי הביתה."תראה," אמר לי מולה למחרת בטלפון, "ליאורה הרוסה לגמרי מהבעיה של גיא, היא ממש שבורה. אני חושב שרק עכשיו היא מתחילה לקלוט את המשמעות של המחלה שלו."
"להיות אימא של נשא איידס זו באמת מכה רצינית." הסכמתי, "בטח יש קבוצות תמיכה לדברים האלו."
"ליאורה היא לא טיפוס של קבוצות תמיכה." דחה מולה את הרעיון.
"אז מה הפתרון שלך?"
"אני אצטרך לחזור לגור איתה לכמה זמן, רק עד שהיא תתאושש."
"אני מבין, ומה יהיה אתנו מולה?"
"טוב, הרי אנחנו כבר לא ילדים. לא יקרה כלום אם ניפגש רק פעם ביומיים שלושה, נכון? בין כה וכה אתה די עסוק עם אבא שלך, והעבודה שלך, אתה מבין שי? נכון שאתה מבין?"
"כן, אני מבין. אתה בטח רוצה לקחת מפה את הדברים שלך."
"כן, אני אגיע בערב. להתראות חמוד."הוא הגיע בערב וארז בעזרתי את חפציו, מתנצל שהוא שוב עוזב אותי, ומבטיח לי שמיד אחרי שליאורה תתאושש מהסיפור עם גיא אז...
"יקרה משהו אחר שיחייב את הנוכחות שלך שם." אמרתי ביובש ושלפתי חבילת קונדומים מהסוג שאנחנו לא נוהגים להשתמש בהם מכיס אחד ממכנסיו.
החלפנו מבט של שני גברים שמכירים זה את זה הרבה שנים ויודעים כמעט הכול אחד על השני. "אתה מזדיין גם איתה." קבעתי.
"לפעמים." אמר מולה והתיישב על ערמת גופיות מקופלות, נראה מיואש ועייף. "אל תתרגז שי, היא הרי החברה הכי טובה שלי, ואין לזה שום קשר אליך. לפעמים היא ואני... זה לא צריך להטריד אותך."
"אם ככה לא צריך להטריד אותך שמידי פעם גם לי יש מישהו מהצד." אמרתי, שומר על קול רגוע למרות שבתוכי התחוללה מהומה שלמה, "ולכן אני מבקש ממך מולה, אל תבוא אלי לביקור בלי תיאום מראש כדי שלא יהיו לשנינו אי נעימויות."
הצלחתי להדהים אותו וזה גרם לי סיפוק עמוק. התביישתי אחר כך כשנזכרתי עד כמה הכעס וההפתעה שלו שימחו אותי, אבל אי אפשר להכחיש את האמת - פגעתי בו בכוונה ונהניתי מזה.
"אתה לא רציני שי, אתה סתם אומר את זה כדי להרגיז אותי."
"לא נכון, אני כן רציני ואני מייעץ לך שמואל להתחיל לטפל בבעיה שיש לך עם אינטימיות."
"לטפל במה?" נדהם מולה, "על מה אתה מדבר?"
"על הבעיה שיש לך ליצור קשר זוגי אינטימי." חזרתי על דבריו של תומר.
"ירדת לגמרי מהפסים שי? מה זה הקשקוש הזה? אשתי חולה מזה שהילד שלנו, הילד שלי ושלה, נשא איידס שצריך לקחת תרופות ולעשות בדיקות דם כל שלושה חודשים, ואני רוצה לתמוך בה בשעה הקשה הזו כמו שהיא תמכה בי כשהיה לי קשה, מה זה קשור לאינטימיות?"
"זה קשור כי זה רק תירוץ לא להיות איתי. שכחת שהיא כבר לא אשתך והילד שלכם הוא כבר בן אדם מבוגר עם בן זוג תומך משלו? אין שום סיבה אמיתית שתגור איתה ושתלך איתה למיטה ותזניח אותי."
"אבל שי, המיגרנה שלה, הסברתי לך... "
"כן, כבר שנים אתה מסביר לי אותו דבר מולה, נמאס לי מהסברים. תחליט, או שאתה איתה או שאתה איתי. שנתיים היית איתה, התגעגעתי, אבל נשארתי בחיים, רק חזרת ושוב מתחילה הנדנדה, אתה קצת שם וקצת פה ובעצם לא נמצא לגמרי עם אף אחד."
"אבל שי..."
"פעם אפשר היה להבין, אבל היום הילדים שלך כבר לא צריכים אותך מולה, הם אנשים מבוגרים כמעט לגמרי, ואם לליאורה יש בעיות נפשיות בגלל שהיא התחתנה עם הומו וילדה ילד הומו שתלך לפסיכולוג לדבר על זה, ואולי כדאי שתיקח גם אותך, לא יזיק לך להחליט איפה ואיך בדיוק אתה רוצה לחיות, לי נמאס כבר מהסיפור הזה."
"אני מבין." אמר מולה בקול קפוא והמשיך לארוז. הבטתי בו בלי נוע וחיכיתי עד שילך והוא באמת הלך, אבל כשהגיע לדלת הסתובב והביט בי בעצב, "אני מצטער." אמר, "אולי אתה צודק שי ואני באמת... אני לא מסוגל להחליט, אני קצת פה וקצת שם, אבל אני באמת אוהב אותך, תזכור את זה כשתהיה בצרות ותצטרך חבר, תזכור שאני אעזוב הכול ואבוא אליך ברגע שתרצה אותי." והלך."חבל." אמר אבא, "דווקא די חיבבתי אותו למרות שהוא מאלו שאף פעם לא הצליח לרדת מהגדר. אולי עשית לו טובה ששלחת אותו חזרה לאשתו, זה לא קל לרקוד על שתי חתונות. נו, די, מה אתה בוכה? מספיק. אולי תתקשר לילד הנחמד הזה שהחליף את נעמה? אני מקווה ששמרת את מספר הטלפון שהוא נתן לך?"**אפילוג**
לשם שינוי הקשבתי לאבא ובאמת התקשרתי לתומר שבא מיד לנחם אותי.
הייתי שמח לסיים את הסיפור שלי בתיאור שלי ושל תומר, פוסעים יד ביד לעבר השקיעה, אבל אחרי כמה חודשים של זוגיות מלאת אינטימיות עמוקה, רצופה שיחות נפש מעמיקות וזיונים נלהבים, התחלתי להתעורר פעמיים בלילה כדי להשתין, מה שלא קרה לי אף פעם בעבר.
בתקופה ההיא כבר חזרתי לגור בדירה הישנה שלי אחרי שאבא שכבר החלים כמעט לגמרי שכנע את אסתר - הגברת הנחמדה מהקפיטריה - לבוא לגור איתו כבת זוגו.
הרופא שלח אותי לבדיקות דם וכשראה את התוצאות אמר לי שאני חייב ללכת לעשות ביופסיה לפרוסטאטה. תומר לא חיכה עד שאלך להיבדק, הוא הסתלק עוד קודם, מספר לי שבעצם חמש עשרה שנים הם פער גדול מידי בין בני זוג ואולי צדקתי כשטענתי שאני מבוגר מידי בשבילו.
עד כמה שידוע לי הוא חי כעת עם רופא קצת יותר מבוגר ממני, אבל שמור היטב ובמצב כלכלי הרבה יותר טוב משלי.
לפני שהלכתי לביופסיה התקשרתי למולה שבא מיד, נישאר איתי עד ליום הבדיקה, הסיע אותי לשם, המתין לי עד שאצא ולקח אותי הביתה למרות מחאותיי שאני מרגיש טוב ויכול גם לבד.
הוא התעקש ללכת איתי לניתוח, ונשאר איתי עד שהחלמתי לגמרי, מטפל בי במסירות, ועזב אותי רק ליום אחד כשליאורה ביקשה שיבוא מהר כי הוא לא מצליחה להתניע את האוטו.
כשהוא חזר הוא הביא איתו עוד בגדים וחפצים שלו ונשאר איתי עד שספיר – הקטנה שלו - ביקשה שהוא יבוא לעזור לה לעבור דירה, ואז הוא שוב הלך, אבל הבטיח שתוך יומיים הוא יסיים ויחזור והוא בטח יעשה את זה עד ששוב יקרה משהו אצל גרושתו, או הילדים, והוא שוב ילך ואחר כך יחזור ויישאר איתי עד ששוב...
