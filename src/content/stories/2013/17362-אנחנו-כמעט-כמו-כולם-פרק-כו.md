---
id: 17362
title: "אנחנו כמעט כמו כולם - פרק כו'"
author: "יובל אור"
author_id: 1075
date: "2013-12-16"
category: "אהבת גברים"
tags: ['משפחה חדשה', 'אהבה וזוגיות']
prev_chapter_id: 17361
next_chapter_id: 17363
original_url: "http://gogay.co.il/story.php?id=17362"
---

# אנחנו כמעט כמו כולם - פרק כו'

לקראת הסוף היא כבר סבלה מאוד, אבל בכל זאת סחבה עוד ועוד, נאחזת בכוח בחיים, מייסרת את עצמה ואת המשפחה. בסוף, בעיתוי מדהים, היא הצליחה למות בדיוק שלושה ימים אחרי יום הולדתי הארבעים ושש.
"מה אתה מקטר?" אמר אבי בקנטרנות כשהתלוננתי על העיתוי הלא מוצלח שיסמיך את יום הולדתי ליירצאייט שלה, "המצב שלי הרבה יותר גרוע. רבין נרצח יומיים אחרי יום ההולדת השלושים ושש שלי, שלא לדבר שכל שנה, בדיוק ביום ההולדת שלי, מוחים בכל רחבי העולם הערבי על הצהרת בלפור."
"כן, אבל ... זה לא בדיוק אותו דבר אבי. עם כל הכבוד לרבין ולבלפור פה מדובר על אשתך, לא על דמות ציבורית." הגשתי לו את הכיפה שלי, זו הטובה, מקטיפה כחולה עם רקמת זהב.
הוא חבש אותה על ראשי ואמר לי בפעם העשירית מאז שנודע לנו על מותה שאני כן בא ללוויה, ואני הסרתי את הכיפה ואמרתי בפעם האחת עשרה שלא.
התווכחנו ורבנו עד שהילדים הגיעו לאסוף אותנו. הם החליטו שהם רוצים שנגיע כולנו ביחד לבית הקברות.
"אני לא חושב שכדאי שאני אשתתף בלוויה הזו חמודה." נישקתי את לחייה העגלגלת והרכה של הילדה, "אחרי הכל אני לא בדיוק חלק מהמשפחה."
היא עיקמה את פיה המתוק במחאה ואמרה שלא יכול להיות שאני לא אבוא אתם. היא לא תעמוד בזה בלעדי.
"בבקשה, בבקשה עמי, תבוא." כרכה ידיים שחומות וריחניות על צווארי, בדיוק כמו שהייתה עושה מאז שהייתה בת חמש, תולה בי עיניים מתחננות.
לא יאומן, מאז עברו כבר למעלה מחמש עשרה שנים. כיום היא גבוהה כמעט כמוני ועדיין אני מוכן לעשות הכל כדי לגרום לה לחייך.
"כשאני מבקש משהו אתה מצפצף עלי, אבל מספיק שהיא עושה פרצוף ומיד אתה מתקפל." רטן אבי בדרך לבית הקברות.
הילד נאנח ושאל עד מתי אבי ימשיך להתלונן שאני מפנק אותם יותר מידי. מתי הוא יבין כבר שהם אנשים מבוגרים ועצמאיים.
"ואני חשבתי שרק בגללי הם רבים ככה." צפצף דני מהמושב האחורי, "הם כאלו אלפקות קשישות ומצחיקות." גילה לילדה שהתמוגגה בצחוק למרות שהייתה בדרך ללוויה.
"חשבתי שאסור לצחוק כשנוסעים לבית קברות." התפלא דני שזו הייתה הלוויה הראשונה שהוא עמד להשתתף בה. "את לא עצובה שאימא שלך מתה?"
היא הרצינה. "אני עצובה בגלל שהיו לה חיים כל כך קשים וחבל לי שהיא לא גידלה אותי, אבל אף פעם לא הכרתי אותה ממש, בשבילי היא אישה זרה."
"אז אם אבי ימות כן תהיי עצובה?" חקר הילד חסר הטקט הזה בקור רוח מקפיא.
"דני." גנחתי, "בחייך, די. לא שואלים שאלות כאלו."
"עזוב עמי, זה בסדר." הרגיעה אותי הילדה ופנתה לדני, "כן, אם אבי ימות אני אהיה מאוד עצובה."
"ואם עמי ימות?" המשיך דני בחקירה.
היא הרצינה, "חס וחלילה... אם עמי ימות אני אהיה מאוד מאוד עצובה, ואני אבכה המון כל הדרך ללוויה ו..."
"מספיק ודי עם זה!" התרתח אבי, "אף אחד לא הולך למות פה, שתוק כבר דני!"
"רק שאלתי." נעלב דני, "מה אתה מתעצבן כל כך?"
"ככה! כי אני לא אוהב דיבורים כאלו."
"אבל גם אתה לא עצוב." אבחן דני בדייקנות, "ואם עמי ימות תהיה עצוב? תבכה?"
"עמי לא ימות לפני." פסק אבי בקול חמור, "יש לנו הסכם."
הוא הניח כף יד צרה וחזקה על הצד הפנימי הרגיש של ירכי, "אתה זוכר את ההסכם שלנו עמי?" לחץ בכוח על המקום הפגיע ההוא, סוחט ממני אנקה חנוקה.
"כן, אני זוכר." עניתי בשלווה, מקפיד לא להרשות לכאב להסתנן לקולי. לרווחתי הלחץ פחת מעט, אבל לא נפסק.
"אל תשכח עמיקם, שעל הקבר שלי אתה שם רק קומפליט נגרו." הזכיר לי אבי את מה שפעם היה בדיחה של שני צעירים עליזים שחשבו שהם יחיו לנצח.
"רק מה?" התפלא דני.
"קומפליט נגרו, דני, זה שם של שיש מאוד יקר שהצבע שלו שחור לגמרי. משתמשים בו רק למצבות." הבהיר הילד ששמע את הסיפור הזה כבר המון פעמים.
"אבי ועמי ראו את השיש הזה כשהלכו לקנות שיש חדש למטבח. הוא מצא חן בעיניהם מאוד, אבל המוכר הסביר להם שהשיש הזה משמש רק למצבות, ואז הם החליטו שמי שמת קודם מקבל מצבה משיש קומפליט נגרו." הסבירה הילדה שגם היא כבר שמעה את הסיפור הזה כמה מאות פעמים.
"קומפליט נגרו זה באיטלקית שחור מוחלט." הסברתי.
"כן, הבנתי." אמר דני, "אבל למה אבי רוצה למות הראשון?"
"כי הוא לא רוצה לדאוג לכל הסידורים עם החבר'ה קדישא." אמרו הילד והילדה ביחד וצחקו.
דני השתתק סוף סוף והרהר כמה דקות במידע החדש שסופק לו, ואז אמר, "לא נכון. הוא פשוט לא יכול לחיות בלי עמי, בגלל זה הוא רוצה למות קודם."
"נכון דני, אתה צודק לגמרי." אמר אבי חרש ושתיקה כבדה השתררה במכונית.
מזל שבדיוק אז הגענו וכולם יצאו, אחרת עוד הייתי מגלה להם שאני מתכנן להיטמן לצידו יום אחרי שאניח על קברו את המצבה מקומפליט נגרו.
בלוויה נכחו מספר רב עד להפתיע של אנשים. מעטים מהם הכירו את המנוחה שהייתה סגורה במוסד במשך שנים רבות, אבל הם באו בכל זאת מתוך כבוד לקרוביה. קרובי המשפחה של אבי בלטו בתוך הקהל המגוון בקומתם הנמוכה, צבעיהם הכהים ומראם האקזוטי. חלק מהנשים המבוגרות יותר אפילו לבשו שמלות סארי ארוכות.
מהרגע שיצאנו מהמכונית והתחלנו את הצעדה הארוכה והאיטית לעבר הקבר הטרי אבי התנתק ממני ופסע בראש התהלוכה, מוקף באחיותיה המתייפחות של אשתו שניצלו את ההזדמנות העצובה ושפכו דמעות כמים גם על החיים האומללים של אחותן הבכורה וגם על עצמן.
הילדים הלכו מאחוריו, שקטים ועצובים למראה, אבל יבשי עיניים ורגועים. אני השתרכתי מאחור, אוחז בידו של דני, אבל כשהגענו אל מקום הקבורה הסתערה עליו אימו שהגיעה באיחור וניתקה אותו ממני.
אחרי הקדיש שהילד אמר בקול צלול וברור, שומר על שלוות נפש גם בתוך המון הנשים המתייפח שגעש סביבו, כולם הניחו אבנים על הקבר הטרי והחלו בצעדה מייגעת בשביל בוצי ומתפתל בין מצבות כדי לא לחזור באותו דרך שבה הגענו.
פתאום איבדתי קשר עין אתם ומצאתי את עצמי לבד, פוסע לאט מאחורי שני גברים לא מוכרים שדנו בכובד ראש במגרעות ובחסרונות הקבורה הזוגית בקומות כנגד קבורה בכוכים.
תוך מספר דקות קלטתי שלא בטובתי מידע רב ומיותר על קבורה - למדתי שקבורה בכוכים אמנם חוסכת מקום רב, אבל עדיין לא למדו איך להיפטר מהצחנה של הגופות הנרקבות שאפשר להריחה היטב בבית הקברות בחיפה.
הם פסקו שקבורה זוגית בסגנון הישן כבר לא קיימת יותר בגלל מחסור בקרקע, ושהכי טוב זה קבורה זוגית בקומות כמו שעשו בקבר הנוכחי, ורק אז הבנתי שאשתו של אבי נקברה בחלקה זוגית ושעל גופתה הונחו פלטות בטון (עם מגרעות בצד כדי שגופתה תשמור על מגע עם הקרקע), כדי שעל הגופה שלה יקברו, אחרי מאה עשרים שנה, את בעלה, כלומר את אבי שלי.
ברגע שהגענו למגרש החנייה תפסתי את דימה - הגיס של אבי – קרוב המשפחה היחיד שלו שאני מכיר היטב ומחשיב לידידי. הוא התבלט בקומתו הגבוהה ובשערו הבהיר בין כל ההודים הנמוכים והכהים שסבבו אותו ונראה נבוך להפליא כשהתנפלתי עליו ושאלתי בתוקפנות מדוע היא נקברה בקבר זוגי.
"זה האחיות שלה רצו ככה, זה היה חשוב להן. מה זה משנה עמי? אל תעשה עניין מדבר כזה." ענה דימה בביטול, מנסה להתחמק ממבטי.
אבי הפסיק את הויכוח כשניגש אלי עם דני. מלי - אימו של דני - פסעה מאחוריהם, והפעם בלי אף גבר שיזדנב בעקבותיה.
"עמי." משך אותי אבי לעבר המכונית שלנו והניח יד מצווה על כתפי, דורש ממני תשומת לב מרוכזת, "תקשיב מה הולך להתבצע עכשיו."
הבטתי בפניו שנראו עייפות וסחופות, בקרע שקרע הרב בחולצתו, חולצת פלנל משובצת שקנינו מזמן באיזה חנות קטנה בלונדון, וניסיתי להתרכז בדבריו, ולהתעלם מהתחושה הרעה שהסתחררה בקיבתי.
"אני הולך לשבת שבעה בבית של אחותה, ודני יבוא איתי." אמר בקול חותך שרמז לי שהוא מצפה ממני להקשיב ולבצע את כל הוראותיו בלי ויכוחים. עלי הוטל לארוז בשביל דני ובשבילו בגדים ולהישאר לבד בבית עד תום השבעה, לטפל בכל ענייני הבית השוטפים, ופשוט להמתין בשקט עד שהם יחזרו.
"אבל מה עם הלימודים שלו?"
"אז הוא יפסיד כמה ימי לימודים, לא יקרה לו כלום." פסק אבי בקול קצר רוח, "תשלח את הדברים שלנו עם דימה ותפסיק להתווכח כל הזמן."
"אני לא מתווכח, אבל אני רוצה לדעת בקשר לקבר שלה, למה זו חלקה זוגית, אבי?"
"כי ככה הם רצו ואני לא יכול להתווכח אתם עמיקם, אל תקשה עלי גם אתה, עכשיו סע מכאן. אני אחזור הביתה בשבוע הבא."
"אבל מי ישגיח על דני? הוא בקושי מכיר שם מישהו, מה הוא יעשה שם לבד?"
"אימא שלו תהיה אתו, והוא יהיה בסדר. תפסיק לדאוג, תנוח קצת מאתנו."
"אני לא עייף מכם ואני לא רוצה לנוח." מחיתי.זה לא עזר, הוא פתח את הדלת, מצפה שאכנס לרכב ואסע, יודע שאציית לו גם הפעם.
רגע לפני שנסעתי כמעט שנישקתי אותו לפרידה, אבל גם זה נמנע ממני. המבט הנוקשה בעיניו עצר אותי ביעילות רבה יותר ממחסום פיזי.
נסעתי משם עצוב, יודע שהוא צדק, לא היה לי מקום שם. לוויות, כמו חתונות, בריתות ושאר פולחנים דתיים של זוגיות הם לא בשביל המשפחה שלנו. היה עלי ללכת משם ומהר, וזה מה שעשיתי.
רק אחר כך כשהתעוררתי קפוא ומבוהל בגלל סיוט לילי נזכרתי פתאום בשיחה שהוא ניהל עם איזו דודה שהציקה לו בגלל הצורה בה ניהל את חייו.
היא שאלה אותו מה יהיה אתו וכמה זמן הוא יחיה בלי אישה, והוא אמר בקוצר רוח שהוא כבר נשוי ושלא ידברו אתו על חתונה כל זמן שאשתו חיה ונושמת.
זה היה מזמן, כשעוד היינו צעירים ומחלות ומוות מזקנה נדמו לנו כמו דבר שאף פעם לא יקרה לנו, והנה, אשתו כבר לא נושמת והוא שם אתם, ואני פה, לבד.
