---
id: 17027
title: "אנחנו כמעט כולם - פרק יב'"
author: "יובל אור"
author_id: 1075
date: "2013-10-28"
category: "אהבת גברים"
tags: []
prev_chapter_id: 17026
next_chapter_id: 17031
original_url: "http://gogay.co.il/story.php?id=17027"
---

# אנחנו כמעט כולם - פרק יב'

היום עבר עלי בעבודה קשה, ומרוב לחץ ובעיות לא היה לי זמן לחשוב על המשך דרכי בעתיד ומה אני עושה עם העצמאות החדשה ששילמתי עליה בכאב ובסבל כה רב. לקראת שעה ארבע היה ברור ששוב יהיה עלי להישאר שעה נוספת, וגם בחמש בערב עוד לא גמרתי לפתור את כל הבעיות שהצטברו בהעדרי, אבל אז צלצל הנייד שלי ואבי היה על הקו.
"קודם כל תירגע ואל תדאג, זה לא משהו רציני." אמר בקול מרגיע שהעלה את מפלס ההיסטריה שלי לגובה מסוכן.
"מה קרה? איפה אתה, הילד בסדר?"
הוא נאנח מעומק ליבו, אוסף אויר מלוא ריאותיו ואמר בטון שליו שהפחיד אותי עד מוות. "במיון של רמב"ם, אבל זה לא..."
גיששתי כעיוור אחרי הכיסא וצנחתי לתוכו בכבדות. "זה אתה או הילד?" ניסיתי להיות רגוע ושקול כמוהו למרות שגופי רעד מבהלה.
"זה הילד, אבל..."
"עכשיו כבר לא יכולתי עוד להתאפק. "אבל מה?" צרחתי בקולי קולות.
"אולי תשתוק כבר, היסטרי אחד, תן לי להסביר!" צרח אבי בחזרה זונח למרבה הרווחה את הטון הרגוע שלו שהועיל רק להלחיץ אותי עוד יותר.
שתקתי והוא סיפר לי סיפור שלא יאומן - הילד אכל גרגרי צמח לוף רעיל שגדל בגינה שלנו ליד הברז, בין שיחי הנענע. הוא הקיא מיד אחר כך ונתקף רעידות, ואבי המבוהל ניסה להשקות אותו חלב, אך מאחר והרעידות לא פסקו החיש אותו לבית החולים."למה לא התקשרת אלי מיד?" נזפתי בו בעודי נוהג במהירות מסוכנת לחיפה.
"התקשרתי ברגע שיכולתי." מחה אבי, "נשבע לך, הילד בסדר לא קרה כלום, עוד מעט משחררים אותנו."
"מה לא קרה כלום? הוא אכל צמח רעיל! ככה אתה משגיח עליו?"
"הרופא אמר שזה רעיל, אבל לא קטלני." הרגיע אבי, "ואם לא היית מסתלק ככה מהבית הוא לא היה עושה את זה." הוסיף במחאה.
הטענה הזו השתיקה אותי אם כי עדיין חשבתי שהוא אשם, ושהוא היה צריך לשמור על הילד טוב יותר, אבל החלטתי להתרכז בנהיגה ולהמשיך את הויכוח אחר כך.כשהגעתי למיון הילד הפנה אלי את עורפו וסירב אפילו להביט בי. אחרי התייעצות קלה הוחלט שמצבו הוטב דיו והרופאים החליטו לשלוח אותו הביתה.
האחות שחתמה על הניירות לשחרורו אמרה לי בקול חרישי שלפעמים ילדים עושים שטויות כאלו וגם גרועות יותר כי הם מנסים בכוונה לגרום למשבר וכך לאחד את ההורים שנפרדו.
לא היה טעם למחות ולהגיד שאנחנו רק המשפחה האומנת שלו. אנחנו ההורים היחידים שהוא מכיר מאז היה בן שלוש והאחריות לשלומו הייתה שלנו בלבד.
בדרך הביתה ניסיתי לשוב ולרכוש את אמונו, לספר לו על שוויץ, על הגשר השרוף בלוצרן, על האגמים היפים, ועל המון השעונים שהשוויצרים הדייקנים שמו בכל פינת רחוב בארצם היפה. לאט לאט הוא הפשיר ולבסוף נרדם על כתפי.
בבית הוא התעורר, סרב לאכול כי לשונו הייתה פצועה מפגיעת הצמח הרעיל, ואחרי ששתה חלב עם קורנפלקס לקח לחדרו את קופסת הפח מלאת השוקולד שהבאתי לו, התקלח והלך לישון, משאיר אותנו לבד.
"מתי אתה חוזר לבטי?" שאל אבי, עומד בגבו אלי, ומתעסק בהדחת הכלים, דבר שלא עשה קודם מעולם.
"כבר מאוחר ואני עייף. אולי כדאי שאני אישן פה?"
הוא הפנה אלי רבע מבט ושב להביט בכיור. "בחדר האורחים או במיטה שלנו?" הקשה.
"לא יודע." הודיתי, "אני אשמח לחזור למיטה שלנו, אבל..."
"אני יודע, בלי סקס." הבטיח אבי וקיים. היה כל כך טוב לשוב למיטתי הנוחה והמוכרת, להירדם לצידו של אהוב ליבי, חש את גופו המוכר מתרפק על גופי. ישנו חבוקים כרגיל וקמנו בבוקר, רגועים ורעננים.
אני איש של הרגלים, אני שונא שינויים. בבוקר שתינו כרגיל את הקפה עם עוגה. הכול היה כמו תמיד וזה היה טוב כל כך.
"מה קורה אתך אחרי העבודה?" שאל אבי כשעמדנו לסיים וללכת איש לדרכו.נאנחתי. "אני אקח את המזוודות שלי מבטי ואחזור הביתה אבי, אבל..."
"אני מסכים." נכנס בחיפזון לדברי.
מבטנו נפגשו. "לא אמרתי אבל מה?" השתוממתי.
ידו התהדקה על ידי. "לא משנה, אני מסכים, רק תחזור בבקשה." לחש חרש וחייך כשהנדתי את ראשי לאות הסכמה.מוזר, אבל במשך עשרים השנה שחיינו יחד מעולם לא דברנו באמת על מה שקורה אצלנו במיטה ומחוץ לה.
אבי הוא שליט באופיו ונועד מבטן ומלידה לחלק פקודות לאנשים ובכל זאת מעולם לא הבין באמת את כל הקטע הזה של שליטה. הוא איש המעשה והפעולה ותיאוריות משעממות אותו.
אף פעם לא הצלחתי להסביר לו כמה אני זקוק לתחושה הזו שאני שייך לו בגוף ובנפש וכמה חשוב לי שהוא ישלוט בי ויכאיב לי כשאנחנו במיטה.
אולי הייתי יכול להתאמץ ולהסביר את עצמי טוב יותר, אבל התעצלתי. היה לי נוח להמשיך ככה.
הייתכן שהעדפתי להחזיק את שליטי ואדוני האהוב בעמדת נחיתות מוסרית כלפי? אם זה נכון אז שילמתי על עצלנותי מחיר כבד. כעת, אחרי שהכול נגמר, הבנתי שחלק נכבד מהאחריות לטראומה של שוויץ הייתה עלי והחלטתי שלא עוד. אני חייב לדבר גלויות להסביר לו את עצמי אחרת הפצע הזה לא יתרפא אף פעם. הצעתי לו שנערוך שיחת סיכום גלויה ובה כל אחד יפרט את טענותיו ומענותיו עד שנמצה את הנושא לחלוטין ולשמחתי אבי, ששנא בדרך כלל חיטוטים ושיחות נפש, הסכים.
החלטנו שהפעם אנחנו מדברים על הכול. שופכים את כל מה שהצטבר אצלנו מאז שנפגשנו כחיילים צעירים שנדלקו זה על זה ממבט ראשון ועד היום, כשאנחנו כבר גברים בני למעלה מארבעים, ועדיין, למרות הכל ועל אף כל הצלקות עדיין מאוהבים כמו בהתחלה.
אני לא יודע איך זה אצל זוגות אחרים, אבל די מהר שיחת הסיכום הגלויה שנועדה לאחות קרעים ולפייס הפכה למריבה עזה שנמשכה כמה ימים ארוכים ומתישים.
הוא התחיל וסיפר לי כמה הוא כועס על ההתמכרות שלי לאינטרנט ועל גילוי הלב המוגזם שגיליתי כשכתבתי על חיינו המשותפים.
"כל מי שיראה את האות אלף הזו על התחת שלך ידע שזה אתה." הוכיח אותי.
"מי כבר יסתכל על ישבן של קשיש בגילי?" קנטרתי אותו בחיוך, יודע היטב כמה הזכרת גילנו מרגיזה אותו.
"תפסיק, אתה גבר מושך מאוד. אתה יכול להשיג כל מי שתרצה ואתה יודע את זה טוב מאוד." התעצבן אבי, המבוגר ממני בשנתיים. "אתה בא אלי בטענות שאני משפיט אותך, אבל אתה אוהב את זה." המשיך לשטוח את טענותיו.
הנחתי יד על זרועו. "אתה צודק אבי. הבעיות התחילו כשהעברת את השליטה מהמיטה לחיים שלנו. בזמן האחרון זה התחיל להיות בלתי נסבל בעיקר בגלל הקנאה שלך."
"אם אוהבים אז מקנאים." פסק אבי בביטחון. "גם אתה מקנא."
"כי אתה בוגד בי כל הזמן, וחוץ מזה אני מקנא בשקט, ואתה עושה לי פדיחות."
"אני עושה פדיחות? מי מפרסם את החיים שלנו באינטרנט שכולם ידעו מה אני אוהב לעשות לך במיטה?" התרעם אבי.וכך הלאה, וכך הלאה, הויכוח חזר וסבב באותם מעגלים בלי תוצאות. בסופו של כל יום היינו מתעייפים ונשכבים מותשים במיטה. שוכבים בחושך, כל אחד ממשיך לגלגל את טענותיו במוחו, לא מסוגלים להיפרד, אבל מסרבים להתפייס.
אחרי כמה ימים כאלו נשברתי. המצוקה הנפשית השפיעה לרעה על בריאותי. ובאמצע יום העבודה חשתי כל כך כבד ועייף ואומלל עד שנאלצתי לצאת מוקדם מהרגיל ולחזור הביתה
בבית גילית את אבי יושב על מיטתנו, פניו כבושות בחולצת הטריקו שהשלכתי לכביסה רק הבוקר, מתייפח כמו תינוק.
הוא הביט בי בשתיקה בעיני הקטיפה הכהות והיפות שלו, שהיו לחות מדמעות, ובניגוד לכל הסיכומים שלנו קם מהמיטה בלי לנסות לתת שום הסברים למעשיו.
מאחר והוא שתק עברתי גם אני על בכיו בשתיקה. פתאום גם לי לא היה כל כך חשק לדבר על זה. הייתי עייף וחולה מרוב דיבורים וחיטוטים.
"אני מרגיש חרא." הצהרתי והטלתי את עצמי על המיטה.
אבי התיישב לצידי והניח את ידו הקרירה והדקה על מצחי הלוהט. "יש לך חום." פסק, "תשכב בשקט, אני אטפל בך."
הוא הגיש לי כוס תה והתיישב לצידי, מקפל תחתיו את רגליו הארוכות.
איך לא שמתי לב כמה הוא רזה בזמן האחרון? הוא נראה חולה עוד יותר ממני. "בוא חמוד, תשכב לידי." בקשתי, "אתה נראה ממש עייף."
הוא נאנח והשתרע לצידי. "למה לא אמרת לי למה אתה לא רוצה לעשות את הדבר הזה?" שאל פתאום, מעלה בפתאומיות את הנושא הכאוב ההוא שעד היום נמנענו מלגעת בו.
"הדבר הזה נקרא פיסט פאק." הזכרתי לו במרירות, "ואני לא בטוח בעצמי למה אני לא יכול לדבר על זה."
הוא ליטף ברכות את שערי שנותר לשמחתי מלא ומתולתל כבנעורי, אם כי צבעו דהה למעין חום אפרורי.
"לא הבנתי כמה זה מפחיד אותך." התנצל, "אם היית מסביר לי קודם מה קרה לך כשהיית ילד... אני די בטוח שזה קשור, אבל אז לא הבנתי ו... אני נורא מצטער, סליחה עמי."
שוב הבחילה ההיא לופתת את גרוני וקרבי, עלי לדכא בכוח את הרצון לברוח מהחדר, לעשות מאמץ עז להמשיך לדבר בקול רגוע והגיוני. "אני לא כל כך זוכר מה קרה לי אז... רק שזה כאב ושלא יכולתי... די, אני לא יכול לדבר על זה יותר." התחננתי.
"בסדר." לחש אבי, "לא נדבר על זה שוב." הבטיח ומשך אותי אליו, "עמיקם המתוק שלי, אלוף העולם בהדחקות." היתל בי בקול רך והחל מנשק בעדינות את תנוכי אזני, יורד משם אל כתפי וחזי, מתעכב על פטמותיי, מפנק אותי כמו שרק הוא יודע לעשות.
"אתה זוכר איך רציתי לעשות עגיל בפטמה ולא הרשית לי?" נזכרתי בחיוך, "וכמה כעסת כשרציתי לעשות כתובת קעקע?"
"אמרתי לך שקודם תעשה כתובת קעקע על הלשון." נזכר אבי וצחק כשנישקתי את בתי שחיו, שואף מלוא ראותי את ריחו הטוב, ריח שוקולד מריר.
נסחפנו למצב רוח נוסטלגי והתחלנו להיזכר בכל הדברים הטובים שעברו עלינו במשך השנים, והיו המון דברים כאלו, הרבה יותר מאשר דברים רעים. גידול הילדים שלי והילד שאימצנו יחד, הבית שלנו, הטיולים היפים שלנו יחד, המסיבות העליזות, והלילות המתוקים שהעברנו, חבוקים אחד בזרועות השני. עד שגמרנו לדבר כבר היינו ערומים וחרמנים, אבל אבי עוד היסס. "אני יכול? אתה בטוח?" הביט בי בעיני קטיפה שחורות, שפתיו לחות ופשוקות למחצה, נשימתו המהירה רוטטת על עורי.
"כן. אני בטוח." הבטתי בו במבט יציב, אם כי גופי כבר החל רועד מרוב רצון להרגיש אותו בתוכי.
"איך אתה רוצה לעשות את זה?" חקר אותי, מעביר קצה אצבע לחה על בטני, מחייך למראה הרעד הבלתי נשלט שעבר בבשרי הלוהט.
עצמתי את עיני והסמקתי, וכמו תמיד לא הייתי מסוגל לבטא במילים את רצונותיי.
"עמי," דחק בי אבי רכות, "בבקשה, תגיד איך אתה רוצה אותי?"
"כמו פעם." לחשתי, "אני רוצה שנהיה כמו פעם, לפני שהתחיל כל הבלגן הזה."
חיוך ניצחון יפה ואכזרי התפשט על פניו הכהים. "בסדר מתוק." לחש והצמיד את כפות ידי אל מוטות המיטה לוחץ עליהן קלות כמקבע אותן במקומן. "תשכב בשקט ואל תזוז בלי רשות או שתחטוף." התרה בי, מחייך לתוך עיני
הניח את ידיו מתחת לעכוזי ונדחק אלי, לוחץ את אברו היפה בין ירכי. התקמרתי לעברו, מפר ביודעין את פקודתו המפורשת לא לזוז. החבטה המתוקה על צידי עכוזי לא אחרה לבוא וצריבה חמימה ונעימה התפשטה בישבני.
"אמרתי לך לא לזוז." נזף בי והרים את קרסולי אל כתפיו.
זזתי שוב והוא שב וחבט בי ועד שדחק את אברו אל החור המשתוקק שלי כבר בערו גבעות ישבני וצידי ירכי ממכות.
זה היה כל כך טוב, אם אבי לא היה מניח את ידו המנוסה על אשכי ועוצר בעדי הייתי גומר עוד בטרם החלה החגיגה.
הוא נכנס לתוכי בזהירות רבה מהרגיל, מביט בפני כדי להיות בטוח שהכל בסדר. אחרי שכל אברו היה בתוכי, גדול חם ונוקשה, ממלא אותי שלמות מתוקה שרק הוא יכול לגרום לי לחוש, אחז בי ביד בוטחת, מנווט אותי בתוך הערפילים המתוקים שריחפתי בהם, עד שהגענו יחד לחוף מבטחים ונחתנו, מתנשמים ומתנשפים, על המיטה שלנו.
כמנהגנו תמיד התחבקנו אחר כך לפני השינה, נכרכים זה בזה, משתלבים אחד בתוך השני. גופו מועך אותי למזרון, מגביל את תנועתי באותה צורה מוכרת ומעוררת בטחון כרגיל.
"עמי." שאל אחרי שכבר כמעט נרדמתי "אפשר לשאול אותך משהו?"
תחושת הנמנום המתוקה התפוגגה בבת אחת מגופי. בבת אחת נדרכתי, "בבקשה, תשאל."
"לא מפריע לך שאני מועך אותך ככה?"
השתחררתי מעט מחיבוקו ההדוק, סובבתי את ראשי והבטתי בעיניו, ותחושת אושר פתאומית גאתה בי בבת אחת, מדגדגת אותי מבפנים כמו בועות שמפניה.
"מה? למה אתה צוחק?" התפלא אבי, "מה, השאלה שלי כל כך טיפשית?"
"כן. קצת." הצטחקתי ונלחצתי אליו חזק. "עשרים שנה אנחנו ישנים ככה ורק עכשיו נזכרת לשאול? אני אוהב לישון ככה. בצורה כזו אני מרגיש מוגן ורגוע. כשאתה לא נמצא אני מתגלגל בתוך הסדין כמו מומיה וחושב איך אתה אומר לי תמיד לשכב בשקט ולא לזוז, ורק ככה אני נרגע ונרדם."
"באמת?" התפלא אבי, "ואני חשבתי שאתה חוגג בלעדי ושוכב לך באלכסון."
"ממש לא." מחיתי, "אני אוהב לישון כשאני עטוף ומעוך, ומה אתה עושה כשאני לא נמצא?"
"אני מחבק את הכרית ומדמיין שזה אתה." אמר אבי ושב והידק אותי אליו, וככה נרדמנו, חבוקים, מחייכים וכרוכים זה בזה.
מה עוד אוכל לספר עלינו? לא הרבה. הסיפור הזה כמעט שנגמר.למחרת קמנו ובכמה דקות בלבד, תוך כדי הגילוח וצחצוח השיניים, הסכמנו בקלות ובלי בעיות איך לטפל בבעיות שרק אתמול נראו עצומות וכבדות מנשוא.
הוא גילה לי שהוא שונא לאכול לבד ומה שהכי מרגיז אותו זה שאני מפנה אליו את גבי כשהוא מנסה לדבר איתי ומביט במסך המחשב. הבטחתי לאכול איתו תמיד, להקדיש לו מעתה את כל תשומת ליבי כשהוא משוחח איתי, והוא הבטיח לא להיכנס למייל הפרטי שלי, לא לקרוא לי את הדוא"ל, ולבטוח בי שאני נאמן לו.
החלטנו שבכל פעם שהוא חש קנאה הוא ישוחח איתי בגלוי וגם אני אעשה אותו דבר ושמהיום אני מפסיק לדבר על החיים הפרטיים שלנו בפורום, אבל ממשיך להציץ ולהשתתף, אם כי בדיסקרטיות, וממשיך לכתוב כרצוני בתנאי שאני לא מגלה יותר פרטים עלינו. הבטחתי לא להתכתב עם אנשים חדשים אלא אם כן זה מישהו שפונה אלי בגלל הכתיבה שלי.
כל כך פשוט והגיוני. באמת, מה לקח לנו כל כך הרבה זמן?
"ועוד דבר, תחזיר לי את שעון השפהאוזן הישן שלי." דרשתי.
הוא החזיר לי את שעוני הישן שהתהדר ברצועה חדשה מעור שחור רך שאפשר היה לענוד גם כצמיד.
"ומה עם הרצועה הישנה שלי?" מחיתי.
"זו שזרקת?"
"כן, זו שזרקתי. אני רוצה אותה חזרה. אפשר?"
הוא נתן לי אותה בחזרה וחייך כשטמנתי אותה במגרת שולחן הלילה שלי. "בשביל מה אתה צריך את הרצועה הישנה הזו?"
"לא יודע. אולי פעם יתחשק לי... לא יודע, אני פשוט צריך אותה."
אז בסדר, אנחנו לא מוצלחים כל כך בקטע הזה של לדבר על זה, אבל אנחנו יודעים לוותר ולהתפשר וכשאנחנו לא מצליחים להתבטא בדיבור אנחנו נותנים למעשים שלנו לדבר במקומנו.
אם זה עבד עשרים שנה אז זה כנראה ימשיך לעבוד גם במשך עשרים השנה הבאות.
