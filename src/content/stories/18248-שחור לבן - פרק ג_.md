---
id: 18248
title: "שחור לבן - פרק ג'"
author: "לילי"
author_id: 1857
date: "2014-08-21"
category: "אהבת נשים"
tags: ['אהבת נשים']
prev_chapter_id: 18219
next_chapter_id: 18264
original_url: "http://gogay.co.il/story.php?id=18248"
---

# שחור לבן - פרק ג'

המלצרית עם הטבעות התגלתה כאשת שיחה קולחת. ישבנו על החוף, מנהלות שיחה. הרעש של הגלים עושה לי טוב על הנשמה. הרגליים בחול, וזה הפך אותי למשוחררת יותר. רעות ידעה להאזין במלוא הקשב, ונדמה שהייתה לה דעה כמעט על כל דבר. בת עשרים וחמש, לקראת שנה שניה בתואר במוסיקה, עוסקת בכתיבה יוצרת ומשתתפת גם בסדנת כתיבה.
מיד כששמעתי תואר במוסיקה נדלקתי. אם יש דבר שממיס אותי זו בחורה שיודעת לשיר. זה פורט לי ישירות על מיתרי הלב.
"רעות, את שרה?" לא ניסיתי להסתיר את החיוך.
"כן."
"תשירי לי?"
"מתישהו... כשזה יהיה נכון." חייכה אלי חיוך גדול שטומן בתוכו הבטחה. "מה איתך?"
"מה איתי? אני לא ממש שרה."
"לא," צחקה, "איך הגעת למה שאת עושה? זה ממש מיוחד. יש לך מישהו ש...?"
"ש...?" נתתי לה להסתבך עם עצמה.
"מישהו במשפחה שהוא גם..." עצרה וחשבה, "חרש." הוציאה את זה לבסוף.
"לא, אין לי שום קשר לחירשות במשפחה או במעגל החברים. פשוט הסתקרנתי הרבה זמן מהשפה הזו, ויום אחד החלטתי שזהו ושאני הולכת ללמוד אותה ובאמת כך היה."
"ככה סתם?"
"ככה סתם."
"רוצה לטייל?"
"אני אשמח לטייל." עניתי ברוך.
שילמנו את החשבון והתחלנו לצעוד קרוב למים, מחזיקות את הנעליים שלנו בידיים, מתהלכות באיטיות ומדברות על נושאים שלא סבבו אותנו, עד שרעות שאלה, "אז ממתי את יודעת שאת נמשכת לנשים?"
"הגילוי העצמי היה אי שם בגיל שש עשרה."
"המדריכה בתנועת נוער?" חייכה לי.
"לא," צחקתי קלות, "דווקא החברה הכי טובה. ואיך זה היה אצלך?"
"המ"כית בצבא." חייכה. "המדים פשוט עשו לי את זה, וכמובן המעמד."
רעות סיפרה איך התאהבה במפקדת שלה ואיך לאורך הטירונות והקורס הייתה שבויה וכרכרה סביבה. נהניתי להאזין לה מדברת. היא דיברה על כאב של ילדה, אבל יצאה ממנה בגרות אחרת, נשית. קולה היה שלו וסקסי. התהלכנו לנו זמן לא קצר על החוף.
היא סיפרה על שלושה קשרים עיקריים שהיו לה, כשהאחרון השאיר אותה עם מעט צלקות. על החלק הזה היא עברה מהר, ואני הרגשתי שיש כאן מוקש שאינה מוכנה לעלות עליו עדיין.
"ומה איתך?" שאלה אותי
שמעתי את השאלה שערערה אותי. לא רציתי לפתוח איתה את החור השחור, היא פשוט תקום ותלך. שום דבר לא קושר אותה כרגע.
"האחרונה הייתה בערך לפני שלוש שנים."
"ומה היה מאז ועד היום?"
"אמממ..." לקחתי אוויר, "מאז ועד היום לא הייתה מישהי," משכתי את המילים, "שהצליחה להחזיק לי בלב."
"באמת?" שמעתי את הסקרנות בקולה והנהנתי לחיוב עם חיוך קטן.
כאן רעות עצרה אותי ונעמדה מולי, משמאלי הגלים הרכים נשפכים. היא הושיטה את ידה ואחזה בכף ידי.
"ו.... איפה עומדים הסיכויים שלי אל מול אחוזי החסימה של הלב שלך?" הבל פיה הורגש על פניי, היא הייתה קרובה וזה טישטש אותי, משחק לי בפעימות הלב.
"לא רעים הייתי אומרת." הסתכלתי בעיניה ובגומות המתוקות הללו וקרבתי אליה, הנחתי את ידי על אגנה, נושקת לשפתיה ברוך נשיקה קצרה, ולאט לאט התנתקנו, פוקחות עיניים. מבטה טבע בעיניי והיא חזרה שוב לנשיקה עמוקה יותר מקודמתה, לשונה צוללת לפגוש את שלי וזו מקבלת אותה בברכת שלום, מפלס החמצן בריאותיי צונח לאט לאט, ידה לוחצת את שלי בחום, השניה עלתה לצווארי, מושכת אותי קרוב יותר, החום בנינו גבר והתפשט לכל מקום בגופי, לשונותינו בסחרור של תשוקה, חבקתי אותה בשתי ידיי בעדינות, וידה השניה הצטרפה לחברתה ונחה על צווארי מצידו השני.
האוויר נגמר. שוב המסך השחור נופל. שלחתי את ידיי מעלה, ותוך חלקיק השניה אחזתי בעוצמה בשני פרקי ידיה, שהיו על צווארי, כמו היו שני חבלי הצלה שנועדו למשות אותי מטביעה בלב ים, מתנשפת, עם עיניים עצומות בחוזקה. רעות משכה עצמה מהנשיקה בבהלה.
"טל?" אמרה בפאניקה קלה, ומשלא נענתה הוסיפה, "טל, את מכאיבה לי."
שחררתי את אחיזתי במכה ופקחתי עיניי בכדי לראות את ידיה נמשכות לצידי גופה, מכסה את פניי בשתי כפות ידיי, הדופק שלי בשמיים והבושה בשיאה. חסרת אונים מול סיטואציה הפוכה, בחורה מדהימה נושקת לי ואני נושקת לה חזרה ושוב ה...
"טל...?" הורדתי את ידיי מטה ופקחתי עיניי, פונה לים, לבהות בגלים, רק לא במבטה שבוודאי... לא מביט עליי כפי שהביט עליי לפני רגע קט.
"הי..." קולה התרכך ומעט דאג, "את רועדת." וידה הושטה אל שלי באיטיות, אך ברגע בו הרגשתי את מגעה על שלי התכווצתי וקפצתי אגרופים, מה שגרם לה למשוך את ידיה ממני אחורנית, "אוקיי, אני לא נוגעת." נעמדה מולי, מבטה מנסה לתור אחרי שלי, מבטי שלוח אי שם למרחב, רק לא יוצר קשר עם מבטה שמצדודית העין שלי הבנתי שמחפש אותי.
היא הסתכלה עליי במבט אחר, שונה. כל בחורה נורמלית אחרת הייתה קמה והולכת. מי מסוגל להבין התנהגות כזאת? למה אני נשארת פה? בשביל מה היא צריכה לסבול אותי? בחורה כזו מרשימה...
אבל אם אלך מי עוד תישאר כך?
רגלי ננטעו באדמה, לא מסוגלת לזוז.
"את רוצה שנשב?" הכווינה עם ידיה אל החול שלרגלינו. הסתכלתי על החול ושוב על הגלים, מבטי חתום, איני מגיבה.
"אני מתיישבת, אוקיי?" ידיה סידרו את שערה השחור הארוך והחלק מאחורי האוזן, הרימה מעט את מכנסה והתיישבה ישיבה מזרחית. הסתכלתי עליה, מבטה למים, גבה זקוף ואיתן כאילו רקדה בלט שנים, ומבטי שוב הורם אל הגלים, מרגישה מטומטמת. אני רוצה לברוח מפה. איך יוצאים מהסיטואציה הזו?
ובתחושת 'אי אפשר לדפוק את הרגע הזה יותר' התיישבתי על ברכיי לצידה.
הים רחש ולחש כרקע למבוכתי.
כחכחתי בגרוני, "אני מצטערת."
רעות פרסה את ידה לצידי, כף היד לכיוון השמיים, מאפשרת לי להניח את שלי על שלה מבלי שאתכווץ כולי וארצה לברוח. בהיתי בכף ידה, ולאחר רגע קט לקחתי שאיפה עמוקה, ועם הנשיפה הנחתי עליה את ידי.
"חתיכת חומה את מתחזקת שם." אמרה בחיוך רך, מסתכלת בעיניי. ניסיתי לשוות לפניי חיוך כשלה, אבל יצאה הרמת שפה של חצי חיוך עקום.
"זה לא בגללך." הרשתי לעיניי סופסוף לפגוש את שלה, משדרת כמה שיותר כנות.
רעות הורידה מבטה לידי שנחה על שלה והוסיפה את ידה השניה מעל זו שלי, מחזירה אל עיניי חיוך גדול, אולי אפילו מבין?
"את החלק הזה הבנתי לבד." ואני נמלאתי מבוכה. מבטי ירד לידינו, והיא החלה לוטפת את גב היד ומיהרה להוסיף, "זה בסדר. את רוצה אולי לשתף?" שללתי בראשי את הרעיון על הסף. איך בכלל אפשר להוציא את המילים?
"אולי לספר לי מה עשיתי לא נכון?" מה היא עשתה לא נכון, נו באמת... אני בהלם שהיא עדיין כאן, מבטי כנראה שיקף את תחושתי.
"מה?" שאלה.
"איך את עדיין כאן?" שאלתי וכל שפת גופי שידרה חוסר הבנה.
"ובכן..." הסתכלה על גופה והחוותה עם ידה על האזור סביבנו, "בשביל לא להיות כאן הייתי צריכה להתרומם ולהתחיל לצעוד וזה לא קרה... אז, הנני כאן."
"רעות..."
"עדיין לא ראיתי סיבה ללכת." מבטה חדר לשלי עם בטחון שעוד לא נתקלתי בו. מאיפה היא מביאה את זה?
היא התרוממה עם חצי גוף על הברכיים, מרימה את ידי אל פיה ונושקת לה. הרמתי גבה ואז לאט לאט, באיטיות שנתנה לי את כל המרחב לעצור אותה היא קרבה לפניי ונשקה ללחיי. היא כל כך הקסימה אותי, והתשוקה שאבדה לנו לפני כמה רגעים פתאום תפסה אותי שוב עד שלא יכולתי להתאפק ותפסתי את פיה בשלי עם נשיקה עוצרת נשימה. היא נשקה לי חזרה ואז החלה מושכת את גופה מעט אחורה, וכשניסיתי להתקרב לטפה ברוך את פניי והרחיקה אותי, "טל, את לא חייבת." מבטינו הצטלבו.
בלעתי רוק, עומדת על גדר בין תשוקה שרוצה, לפחד ממבוכה בשנית אם חלילה נחזור על התסריט הרע שקרה פה לפני רגע.
"זה שקשה לי, לא אומר שאני לא רוצה. את בחורה מאוד מרשימה רעות." הביטה בי ונתנה לי מרחב להביע.
"כן, יש לי חומה." הסתכלתי על הגלים הקטנים, "אני פשוט לא יודעת איך לשבור אותה." לקחתי רגע לעכל ורעות נתנה לי אותו. רציתי לומר כל כך הרבה וזה הרגיש לי כל כך מוקדם, אני בכלל לא מכירה אותה. ליפול עליה באמצע שומקום נראה כל כך מנותק הקשר ופתאום זה היכה בי.
"אני מצטערת אם הכאבתי לך." שלחתי מיד את ידיי ללטף את פרקי ידיה בהם אחזתי בחוזקה, מרגישה פתאום צורך להתנצל כשהבנתי שזה נשכח. היא חייכה בהבנה, נדמה שאפילו נהנית מהמגע. מאיפה היא באה לי, האישה הזאת?
"סליחה, אני..." איבדתי את המילים, "אני ממש מתנצלת, זה היה ממש לא במקום ו..." ראיתי את חיוכה והיה קשה לא להעלות אחד דומה על פניי. נדמה שהיא מרוצה מכל הסיטואציה ואני התערבלתי עוד יותר במבוכה שלי, רוצה לקבור את עצמי, "ואני לא כל כך יודעת מה לעשות עם עצמי עכשיו." משכתי את ידיי חזרה ממנה, קצת אבודה.
"פרוזן יוגורט?" שאלה בחיוך והרימה גבות בשמחה.
"מה?" היא הצליחה לבלבל אותי.
"יש לי חשק כבר יומיים לפרוזן יוגורט." נשקה ללחיי, "תבואי איתי?"
גיחכתי לילד הקטן שיצא ממנה בכזו טבעיות ובטחון. "בואי."
וכך קמנו לפרוזן יוגורט, נותנות לרגע הזה לחלוף על פנינו, לא ברור לי איך הגענו עד הלום. הבחורה הייתה איתי בהתקף חרדה. טוב שלא הפעלתי עליה קרב מגע, ועכשיו היא לוקחת אותי לפרוזן יוגורט. אני בהחלט בטריטוריה זרה, אבל זה מרגיש נעים.רעות בחרה בערך כל פרי שקיים על כדור הארץ לתוך הפרוזן יוגורט שלה וכאילו זה לא היה מספיק מזעזע כשהמוכר הגיש לה אותו, בשיא הנונשלנטיות היא טבלה אותו בים של סוכריות צבעוניות. אוי ואבוי, אני בדייט עם ג'אנקית.
"מה..?" שאלה למבטי הנגעל קלות.
אופס, נתפסתי, "לא... את ג'אנקית של סוכר." אמרתי, מנסה להצדיק את עצמי.
"כן, יש לי בעיה קלה." אמרה בהיסח הדעת והחלה מסע עונג קטן עם גוש הסוכר שבידה. "זה מהווה בעיה?"
"לא לא, שום בעיה, הכל כאן בסדר." חייכתי וחייכה לי חזרה.
"מה איתך?" שאלה כשהמוכר ציין את מחיר הפרוזן.
"לא, אני אטייל בממלכת הסוכר ביום אחר."
"אל תגידי לי שאת בדיאטה." אמרה מזועזעת, בוחנת את גופי.
"לא לא..." מיהרתי לשלם למוכר, חוטפת מבט נוזף ומחזירה לה בחזרה. "לא דיאטה, פשוט כשהחומה שלי נושכת זה קצת מגביל." לקחתי חזרה את העודף.
ידה של רעות ליטפה את בטני, מעבירה בי צמרמורת, "לא נורא, ממלכת הסוכר ביום אחר." קרצה לי, ואני תהיתי אם זו סוג של הבטחה, מחייכת חזרה.
הודעת וואטסאפ שגרמה לטלפון שלי לצלצל הפנתה את מבטינו לכיס שלי.
קרן: "איפה את?"
אני: "בג'קוזי עם טהוניה, מה קורה?"
התנצלתי בפני רעות, "אחותי..."
קרן: "את מגיעה לבית בקרוב?"
"אני פה."
טל: "איזה בית?"
"את אצלי?"
"מה קרה?"
"הכל בסדר?" רעות הסתכלה עליי ועל הנייד.
"אמממ..." הסתכלתי עליה, מבטה משדר דאגה. היא כזו אמפטית, איך מתמודדים עם זה?
הצבעתי על הטלפון, מנסה להיזכר מה רציתי לומר.
"אחותך..."
"אחותי," התאפסתי. "היא באה אליי. אני חושבת שמשהו קרה, ואם זה מה שאני חושבת כדאי שאלך אליה. אני ממש מתנצלת." התחננתי להבנתה, "לא תכננתי שכך יהיה."
"מה את חושבת שקרה?" הרצינה.
חייכתי. הערב הזה היה עמוס ביותר מדיי מידע, וזה קצת כבד לעכשיו.
"זה סיפור ארוך והזוי."
"אוקיי, אני מבינה. אל תדאגי אני בטוחה שהכל בסדר, לכי אליה."
"אני ממש מתנצלת רעות, על הכל."
"הכל בסדר, לכי לאחותך, היא צריכה אותך." התמהמתי לצידה, לא רוצה ללכת והיא הרימה את מבטה מהפרוזן, קולטת שאני תקועה, ניגבה מעט את שפתיה ונשקה ללחיי לאט וברוך, שפתיה קרות, "לכי," לחשה לי לאוזן קרוב והרעידה אותי. "בפעם הבאה אצטייד בכלי טיפוס."
הבחורה הזו מבלבלת. "כלי טיפוס?"
"לחומה שלך... לכי." הדפה אותי בחיוך, ופי נמתח בחיוך גדול אף יותר.
"רעות," פתחתי שניה לפני שיצאתי לדרך והיא המתינה למוצא פי. רציתי לומר לה שהוקסמתי, שאני בהלם ולא יודעת מאיפה היא הוגרלה לי, שאני רוצה לשבור בשבילה כל חומה שרק קיימת. רציתי לנשק אותה באותו רגע נשיקה ארוכה, רטובה ונוגעת, ושהרגע הזה לא ייגמר. אז טבעתי בכחול של עיניה ואמרתי, "תודה."
