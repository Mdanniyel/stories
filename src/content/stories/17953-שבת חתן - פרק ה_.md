---
id: 17953
title: "שבת חתן - פרק ה'"
author: "שקוף"
author_id: 1717
date: "2014-05-26"
category: "אהבת גברים"
tags: ['אהבה וזוגיות', 'איידס']
prev_chapter_id: 17952
next_chapter_id: 17954
original_url: "http://gogay.co.il/story.php?id=17953"
---

# שבת חתן - פרק ה'

מאתמול בלילה מזג האוויר השתגע לגמרי. דברו על זה בטלוויזיה אבל היום שמעתי את הסיפורים ממקור ראשון - רוב העובדים אצלנו גרים בקריות, חלקם ממש ליד הים והם סיפרו סיפורים מסמרי שער על רוחות חזקות שהפילו עצים. לנה ראתה במו עיניה גג פח של קיוסק שעמד במקומו שנים רבות עף ברוח כפיסת נייר.
הקשבתי לסיפורים בתדהמה, אסיר תודה על כך שעל השכונה שלי פסח הטורנדו - אפילו הד"ר למזג אוויר שהתראיין ברדיו הסכים שזה היה טורנדו אמיתי לגמרי.
אחר כך, בעודי מדביק תוויות ומסמן להבים, עלה פתאום בדעתי שנרי נחת לתוך חיי השלווים והמשעממים בדיוק כמו אותו טורנדו מוזר שהגיח מאי שם ופרע את כל הסדרים המקובלים בשכונה המנומנמת על שפת הים התיכון.
אתמול סבלתי שוב מנדודי שינה וכדי להתגבר עליהם עיינתי קצת בבלוג שלי, ונדהמתי לראות עד כמה חיי סובבים סביבו - מעשיו, דעותיו, משפחתו - כמה השפעה יש לו על חיי.
שנה וחצי שאני מארגן את כל עולמי סביבו ועוסק רק בו ובצרכיו. עד מתי ולמה? ואיך זה לא שמתי לב עד כה שלי זה תמיד עולה יותר? גם בכסף, גם בזמן, גם בעצבים ובעגמת נפש, והכי חשוב, באנרגיות עצומות שאני משקיע כל הזמן, אנרגיות שהיו צריכות להתפנות לשמירה על בריאותי ולכתיבה.
מה פלא שאני מתגעגע לתקופה שבה הייתי בלעדיו? הייתי אולי בודד, אבל גם רגוע ושקט. בצהרים כיביתי את הנייד שלי והלכתי לאכול בלי לדבר איתו קודם. זה עלה לי בריאות, וחלק מהאוכל נזרק לפח, אבל עמדתי בכך בגבורה. ברגע שחזרתי הביתה התקשר אלי קובי, אחיו, והתחיל לספר לי איך הם מתכוונים ללחוץ על המארחים שלו שישלחו אותו חזרה הביתה (משהו בקשר לכספים שהוריו נותנים לאיתמר כדי שיוכל ללמוד בלי לעבוד ולפרנס את כל הילדים הרבים שהביא לעולם בלי לחשוב איך יאכיל וילביש אותם.)
"קובי," הפסקתי אותו, "אני מאוד מחבב אותך, אבל אני לא רוצה לדעת על זה כלום. די, מספיק."
"אבל..." נדהם קובי, "אבל... אתה לא רוצה שהוא יחזור?"
"האמת שלא כל כך." הודיתי, מתעלם מהצביטה המכאיבה שבליבי. "גם אם הוא יחזור ממגדל העמק עדיף שיחזור להורים, לא?"
קובי שתק רגע שתיים ואז אמר בדיפלומטיות (אני ממש מחבב את הבחור הרגוע והנעים הזה) שהוריו אוהבים מאוד את נרי, ואימו קשורה אליו מאוד, אבל יש להודות שמאז שהוא לא גר אתם החיים שלהם הרבה פחות סוערים.
"גם שלי." אמרתי.
"כן, אבל אתה צעיר כמוהו, ובטח אתה מתגעגע אליו, לא?"
"אני לא בן אדם לגמרי בריא כמו שאתה יודע," אמרתי, מאמץ את הטון המאופק של קובי, "ותמיד הייתי בן אדם מאוד שקט ויושב בית. אחיך סוחט ממני המון כוחות נפש וגוף שאני לא בטוח שיש בי."
"כן, הוא תמיד היה פחז כמים כזה, מין אץ קוצץ שידו בכל ויד כל בו." התחייך קובי, "אבל האמת שאני אף פעם לא ממש גרתי איתו כי עד שהוא התחיל ללכת כבר עברתי לפנימייה ומשם לצבא. אני עוד זוכר אותו בתור תינוק חמוד עם ראש מתולתל שהתחיל לזחול בגיל מאוד מוקדם, ותמיד היה זוחל ברוורס ונעלם מתחת למיטות, ואז צורח בקולי קולות עד שמישהו היה בא להציל אותו."
"כן, אפשר להגיד שהוא לא השתנה הרבה מאז." נאנחתי.
"אתה יודע?" גילה לי קובי בניסיון לרכך את לבי, (הוא לא ידע שאני מתאפק לא לבכות לשמע הסיפורים על נרי התינוק), "כשבאנו לבקר אותו דבר ראשון הוא בדק מהר מי הגיע והיה נורא מאוכזב לראות שאתה לא באת גם כן. לדעתי הוא אכול געגועים אליך."
"גם אני מתגעגע אליו, אבל מצד שני... חבל שהוא לא דומה קצת יותר אליך קובי, הוא עושה כל כך הרבה רעש ומהומה סביבו. זה מעייף נורא."
"גם אני הייתי די פרחח בזמנו, אבל נרגעתי עם הזמן. אולי גם הוא יירגע עם השנים?"
"אני לא יודע אם אני אחזיק מעמד עד שהוא יגיע לגילך. מה ההבדל בינך לבינו?"
"עשר שנים." נאנח קובי, הוא נולד האחרון, הבנימין שבחבורה. טוב, אתה רוצה שאני אמשיך לעדכן אותך?"
"אני משאיר את זה לשיקולך." אמרתי, והלכתי להכין לי משהו לאכול.
החיים שלי נמשכים גם בלעדיו, אולי הטורנדו נגמר והגיע הזמן לשקם את ההריסות.
בבוקר קמתי תשוש ועצבני ונסעתי לעבודה. ביציאה מהשכונה שלנו ראיתי אופנוע שחור וכסוף שרוכבו חבש קסדה שחורה שכיסתה את כל פניו ועטה על גופו הצנום מעיל עור שחור מקושט בשנצים שחורים שהתנפנפו ברוח. אם לא די בכך גם לידיות של אותו אופנוע היו מחוברים שנצים ארוכים שאף הם התנפנפו להם מעדנות ברוח.
לא יכולתי לראות את פניו של האופנוען המסתורי, אם כי הבחנתי שהוא דק גזרה ובערך בגובה של נרי חולה האופנועים.
קודם הוא נסע אחרי, אחר כך עקף אותי ברמזור ונסע במסלול המקביל אלי וכל מה שיכולתי לחשוב עליו היה איך נרי היה מתלהב מהאופנוע הזה ולדאוג מי יאסור עליו עכשיו להשתולל? ומי ישגיח עליו שלא יעשן יותר מידי ו.. כן, אם נדמה לכם שאני חולה געגועים אתם צודקים.
האופנוע ליווה אותי כמעט כל הדרך וכבר התחלתי להיכנס לסרטים שהוא עוקב אחרי או משהו כזה, אבל בצומת דשנים הוא פנה לכיוון אזור התעשייה ואני המשכתי לצומת קרית אתא. אמרתי לעצמי להירגע כבר ולהפסיק להילחץ כמו דביל משטויות והלכתי לעבודה.
נכנסתי ודבר ראשון הלכתי לחתום כרטיס. השעון נמצא ממש ליד המשרד של הבוס שלי שהגיע היום מוקדם מהרגיל (לא שזה הדאיג אותי כי לא איחרתי, בעצם הקדמתי בכמה דקות), ובכל זאת הוא קרא לי למשרד ושאל אם אני יכול להישאר קצת אחרי העבודה כי הוא רוצה לשוחח איתי.
חייכתי בנימוס, אמרתי כן, אין בעיות, בבקשה, ומזיע מפחד ומלחץ ירדתי למטה לחפש את הסגן. רק לפני שבוע הבוס הזמין את מירית לפגישה ופיטר אותה ועכשיו הוא רוצה להיפגש איתי?
אוי!
עברתי במוחי הקודח על כל הטעויות והפשעים שחוללתי בזמן האחרון (מי שלא עושה לא טועה וכמובן שגם אני שוגה פה ושם), ופתאום נזכרתי בפרצוף שהוא עשה כשראה אותי מדבר בנייד למרות שזו הייתה שעת ההפסקה, והתחלתי להיכנס לסרטים שאולי הדיסקיות יצאו דפוקות וגרמתי נזקים אדירים ולכן הוא עומד להעיף אותי מהעבודה בלי פיצויים.
בדמיוני כבר הייתי מובטל, הבנק כבר השתלט לי על הבית ואני הייתי הומלס מטונף ומסריח שגר בגן בציבורי, נרי עבר על פני בדרכו לחופה, לבוש כאברך משי, על ראשו כיפה לבנה ענקית של חסיד ברסלב ואפילו לא השגיח בנוכחותי העלובה.
בסוף הסגן הרגיש שאני מעופף לגמרי היום ושאל בקוצר רוח מה קורה איתי ואם אני חולה?
סיפרתי לו שהבוס רוצה להיפגש איתי אחרי העבודה והסגן התמלא פליאה - הוא הרי יד ימינו של הבוס ואין מצב שמישהו חוטף על הראש בלי שהוא ידע על זה קודם.
מיד אץ רץ לו לברר מה קורה, וכמה דקות אחר כך חזר, קורן משמחה, והודיע לי שאין לי שום סיבה לחוש מיוחד כל כך. בגלל כל מיני סיבות טכניות הבוס החליט להקדים את הפגישה השנתית לקראת החג, זה לא אישי, כולם נפגשים איתו אחרי העבודה.
אבן נגולה מעל לבי. אני יודע שזה נשמע מעורר רחמים, העבודה שלי היא באמת לא משהו מיוחד ולא מרוויחים בה הרבה, אבל זו העבודה היחידה שיש לי (חוץ מכל מיני עבודות מזדמנות שקשה לסמוך עליהן), ועכשיו כשנרי איננו...
בקיצור, אני צריך את העבודה הזו מאוד מאוד ודווקא עכשיו לא מתאים לי להיות מובטל.
כל מה שנשאר לי כעת זה להמשיך לתהות האם לפתוח את הנייד שלי בצהרים ולדבר עם נרי במידה והוא יטרח בכלל להתקשר.
בעוד אני תוהה בסוגיה הזו הטלפון שלי מצלצל וזה נרי.
הוא נשמע שמח וטוב לב ושאל מיד מה דעתי על מסך שטוח למחשב שלי כשי לחג.
"מסך שטוח זה אחלה, אבל זה גם נורא יקר ו..."
"יש מבצע במגה, קונים בשלוש מאות ₪ ואפשר לרכוש מסך שטוח למחשב בשלוש מאות ₪ למרות שהוא עולה בעצם שש מאות."
"אחלה מבצע." אני אומר בקרירות, "לך על זה." ותוך כדי כך אני שומע רעשי רקע מוזרים, מאוד לא אופייניים לרעשים המוכרים של בסיס צבאי.
"איפה אתה נמצא?" שאלתי בחשדנות.
"נו, איפה? כרגע אמרתי לך, במגה!"
"אתה לא עובד היום?" התפלאתי, "כבר קבלת את השל"ת?"
"לא, דחו לי את הבקשה במיידי." אמר נרי בעליזות, "אבל יש לי גימלים עד סוף השבוע."
"אתה חולה?" נבהלתי, "מה קרה לך? מה אתה עושה במגה?"
"בוא הנה, אתה דפוק או מה? מה עושים במגה? קניות כמובן! חבל לך על הזמן כמה אנשים יש פה."
הרגשתי איך אני מתחיל להזיע מתחת לגופייה שלי והצטערתי שלבשתי סוודר. "נרי, תפסיק לשגע לי את השכל. מה קורה אתך? מה אתה עושה במגה באמצע יום עבודה?"
"עושה קניות לחג עם אימא ואבא שלי."
"אבל אמרת שיש לך גימלים."
"אני רק הנהג שלהם, חוץ מהמסך שלך אני לא סוחב כלום, והמסך הזה קל כמו נוצה." הרגיע אותי נרי, "אני מרגיש כבר הרבה יותר טוב עכשיו."
"מה היה לך?"
"אהה כלום, שום דבר רציני, סתם..."
"מה סתם?!" התרגזתי, כי בחיל אוויר לא נותנים סתם גימלים. יש לרופאים במרפאה שלהם גלאי ארטיסטים רגיש מאוד. אף אחד לא הולך לנוח בבית בלי סיבה טובה.
"אתמול נפלתי קצת והם טיפה נבהלו ועשו מזה סיפור, אבל הורי לא יודעים שהתעלפתי, רק שסתם החלקתי וחטפתי מכה ביד."
עכשיו כבר לא הבנתי כלום. "מאיפה נפלת? מה זאת אומרת התעלפת? מה קורה לך ביד?"
"למה אתה דואג כל כך? אני אומר לך שאני בסדר גמור." הצטחק הכושי הערמומי הזה, מרוצה לשמוע כמה אני מודאג בגללו.
אחרי שאיימתי עליו שאנעל אותו במרתף של חובב סאדו חרמן שיבצע בו את זממו שבעה ימים ושבעה לילות הוא התרצה וסיפר לי שאתמול הוא כל כך התרגז שלא הצליח לדבר איתי בצהרים (סגרתי את המכשיר) עד שפשוט ויתר על הארוחה וחזר למחלקה.
שעה אחר כך המפקד שלו נתקף באמוק של ביעור חמץ ופקד עליו להוריד קופסת תיקים ישנים ממרומי ארון נידח. הסולם היה תפוס, ולכן הגאון שלי שם כסא על שולחן, טיפס על המבנה הרעוע הזה, הוריד את קופסת התיקים והחל לרדת איתה מהכסא לשולחן, אבל אז נתקף סחרחורת מפני שלא אכל כלום כמעט יום שלם ונפל אפיים ארצה, מעולף.
"למה לא אכלת?!" התנפלתי עליו, "הברסלבים הקמצנים מרעיבים אותך?"
"שתוק כבר! זה לא עניינך, וחוץ מזה אני כבר לא גר אצלם."
בירור נמרץ העלה שהוא רב עם אשת בן דודו כי הסיר מהמחשב המשפחתי את החסימה נגד חומר לא ראוי לעיני ילדים תמימים ולכן לא רק שלא אכל ארוחת ערב הוא גם גורש אחר כבוד מביתם.
"למה הורדת את החסימה? טיפש אחד!" נזפתי בו, "מתי תפסיק לעשות שטויות כאלו?"
"רק רציתי לבדוק מה כתבת בבלוג שלך." התגונן נרי, "זה בכלל לא חומר פורנוגרפי, וחוץ מזה הייתי מחזיר את החסימה אחר כך, אבל הסתומה הזו... ואיתמר גם כן... הם פשוט העיפו אותי החוצה."
"זה שהדודה שלך - אימא של איתמר - איימה עליהם להפסיק להם את התמיכה המשפחתית כי הם זממו להחזיר אותך בתשובה בטח לא הועיל כלום." סיברתי את אוזניו.
"אהה! עכשיו אני מבין למה הם היו לחוצים כל כך."
"ומה קרה אחרי שהתעלפת ונפלת?"
התעוררתי מהר מאוד, ואחרי ששתיתי ואכלתי והפסקתי להיות מיובש הכל היה בסדר, אבל הרגל נורא כאבה לי וגם הכתף, ויש לי שריטה על הלחי, אז הרופא החליט לשלוח אותי לנוח בבית והזהיר אותי להתחיל לאכול כמו בן אדם כי גם ככה אני די קרוב לתת משקל."
"בטח אימא שלך נכנסה ללחץ נוראי כשהיא ראתה את הפרצוף שלך." אמרתי.
"כן, אבל עבר לה אחרי שגמרתי הכל מהצלחת, אז מתי אני יכול לבוא?"
"בערך בחמש אחרי הצהרים אחרי הפגישה אצל הבוס אני עוד צריך לנסוע לדואר לקחת משם משהו שמישהו שלח לי."
"איזה משהו? מי זה המישהו הזה ששלח לך משהו? חקר נרי בחשדנות.
"לא עניינך כושי." אמרתי - לא הכל הוא צריך לדעת.
