---
id: 18567
title: "רגילה - פרק יא'"
author: "ליתי"
author_id: 1676
date: "2015-01-26"
category: "אהבת נשים"
tags: ['צבא וגאווה']
prev_chapter_id: 18565
next_chapter_id: 18583
original_url: "http://gogay.co.il/story.php?id=18567"
---

# רגילה - פרק יא'

בבוקר היום הראשון לרגילה, שהיה גם יום ראשון בשבוע, נפרדתי מהמשפחה ב"מזל טוב" לרגל יום הולדתי, למרות שהוא יחול רק ביום שלישי. אימא לקחה אותי לתחנה המרכזית, ומשם לקחתי אוטובוס לבאר שבע כדי לפגוש את אורלי ולנסוע ביחד לאילת באוטובוס של עשר בבוקר. האוטובוס הממוזג נתן בי את אותותיו והתחלתי לרעוד מקור. אורלי הוציאה מהתיק הקטן שלה סוודר ושמה על כתפיי. "מה פתאום ארזת סוודר?" שאלתי אותה, והיא ענתה שהיא מכירה אותי ותמיד קר לי."לי קר?" אמרתי ושתינו פרצנו בצחוק מהזיכרון של הפעם האחרונה שהיינו באותה סיטואציה. כשהגענו לאילת, לקחנו מונית לקלאב הוטל, וכשנכנסו ליחידת הדיור חטפתי שוק. זו הייתה כמו דירה קטנה, היה בה סלון ומיטה זוגית וחדר טלוויזיה עם מיטה. היה גם מטבח קטן ואמבטיה גדולה ואפילו מקרר. שמנו את התיקים בחדר, אורלי ארזה המון, מה שלא התאים לה, בצבא היא תמיד הסתובבה תיק קטן, וישר החלטנו לרדת לים.הלכנו לחוף הכי קרוב, ונכנסנו למים. בגד הים של אורלי היה ספורטיבי שלם ויפה, שלי היה ביקיני טורקיז ופתאום הרגשתי כזאת תל אביבית ולא קשורה. אבל ברגע שנכנסתי למים הרגשתי טוב. אין כמו הרגשה של חופש, להיות עטופה במים, מים כל כך מרעננים וטהורים, כמו לחזור לרחם. התחלתי לצוף בהנאה במים, אך לא עבר זמן רב ומצאתי את עצמי בקרקעית הים, כי אורלי צללה מתחתיי והטביעה אותי. "איזה מפגרת את," אמרתי לה והשפרצתי עליה, "לפעמים את כזאת ילדותית." המשכתי. "לא עשיתי כלום." היא אמרה והמשיכה להשפריץ עליי. היינו שעות במים ואחר כך נשארנו להשתזף קצת עד שנהיה קר וחשבנו לחזור לחדר. כשהגענו למלון התחלתי להרגיש רעב. חשבתי שאולי כדאי ללכת לאכול משהו, אך אורלי אמרה שבלובי יש תמיד קפה ועוגה. הלכנו ללובי והוא היה מוצף בשולחנות עמוסים בעוגות מכל מיני סוגים וקינוחים. אכלנו עוגות קצפת ומוס שוקולד, עוגות גבינה ושתינו שוקו. זה היה כל כך שונה מהארוחות בחדר האוכל בצבא, ובכלל הרגיש כמו חופשה בחו"ל, אולי אוסטריה. מה שבטוח, התפוצצתי. "מה אנחנו עושות הערב?" שאלתי את אורלי. בכל זאת היא המומחית בכל מה שקשור לאילת, היא גרה בבאר שבע והיתה באילת כמה פעמים. הפעם האחרונה שאני הייתי באילת הייתה בגיל ארבע עשרה, ובוודאי השתנו הרבה דברים מאז. "אני מציעה שנלך ליאכט פאב," אמרה, "לשם כולם הולכים בערב.""מעולה." אמרתי, ועלינו לחדר להתארגן. אחרי המקלחת, עוגות הקצפת, הים והשמש, נשכבתי מול הטלוויזיה בחדר הטלוויזיה ונרדמתי. כשקמתי החדר היה חשוך ואורלי לא היתה שם. נבהלתי לרגע, לאן היא נעלמה, אולי היא הלכה בלעדיי, השעה הייתה שמונה בערב ופתאום רציתי להיות בבית שלי עם המשפחה. לאחר דקות לא קצרות הדלת נפתחה ואורלי חזרה. "איפה היית?" שאלתי וכשהבנתי שנשמעתי היסטרית הוספתי, "פשוט נרדמתי קודם ולא שמתי לב שהלכת.""היה לי איזה סידור לעשות," אמרה, "ולא רציתי להעיר אותך." הוסיפה במסתוריות. "הכל בסדר?" שאלתי והיא אמרה, "נו, מתארגנות ליאכט פאב?"יצאנו בסביבות תשע. אני לבשתי את השמלה שלבשתי לדייט עם שגיא, ואורלי לבשה ג'ינס משופשף וחולצה שחורה מכופתרת. נראינו כל כך מהודרות, אפילו 'להישי' לא התלבשנו ככה. כשהגענו המקום היה הומה, השולחנות בחוץ ובפנים היו מלאים, ברחבה היה מופע של נגנים וכולם אכלו ושתו. "זה הולך להיות עוד יותר בלאגן." אמרה אורלי, ואני הצעתי כמו תמיד, בשיא היעילות, שנצטרף לאחד השולחנות הגדולים לפני שבכלל לא יהיה לנו מקום. מרחוק ראיתי שולחן צדדי יחסית, ישבו שם שני בחורים והצעתי לאורלי לגשת לשם. כשפנינו אליהם הם הזמינו אותנו לשבת איתם. "אני ליעד וזו אורלי, אנחנו פה ברגילה." אמרתי לבנים."זה גיל ואני אורי, גם אנחנו ברגילה." אמר אורי שהיה בחור יפה, אין מילים אחרות לתאר זאת, עיניים כחולות, שיער שחור, והיתה בו איזה שהיא עדינות ושקט. התיישבנו מולם, אלו היו שולחנות פיקניק והם ישבו מצד אחד. "איפה אתם משרתים?" שאלתי."אנחנו בחיל הים." ענה אורי."אנחנו בג'וליס," אמרה אורלי. גיל ישר שאל את אורלי מאיפה היא מוכרת לו, ומסתבר שיש להם חברים משותפים, והיתה תקופה שהוא היה בארשבעי, איך אנשים מבאר שבע מגיעים לחיל הים, חשבתי, אבל אז הבנתי שהוא היה בפנימיה הצבאית בעכו. ראיתי שאורלי וגיל מסתדרים והעמקתי את השיחה עם אורי. מסתבר שהוא היה בקורס חובלים ושגם הוא מתל אביב. מסתבר גם שזה היה היום האחרון לרגילה שלהם. הרעב שוב עלה בי, אז הזמנו פלטת מטוגנים והבנים המליצו לנו לשתות רום עם קולה. השיחה זרמה, הרגשתי יפה ומחוזרת, והרום עם קולה עשה את שלו, וכבר היה אחת בלילה. לפתע העייפות הכתה בי והצעתי לאורלי לחזור. נפרדנו מהבנים אך הם לא הסכימו שנלך בלעדיהם. הם שילמו גם את החשבון שלנו, וליוו אותנו עד סוף הטיילת כדי שנוכל לקחת מונית. כשהגענו לסוף הטיילת, אורי שאל אותי מה שם המשפחה שלי ואמרתי לו. "ואת לא רוצה לדעת את שלי? איך אמא שלך חינכה אותך?" הוא אמר וצחק."כן, בטח שאני רוצה לדעת." ולא ירדתי לסוף דעתו."אם תדעי את שם המשפחה שלי תוכלי למצוא אותי בספר טלפונים וגם אני אותך." אמר, ואני הסמקתי כולי.חזרנו גמורות לחדר, נכנסו למיטה הגדולה ונרדמנו תוך שניות. כשקמנו, היה לי כאב ראש לא מהעולם הזה. אורלי נתנה לי כדור לכאב ראש, מזל שהיא ארזה את כל הבית, ובחדר האוכל המפואר אכלתי מעט ושתיתי קפה שיוריד קצת את כאב הראש, זה לפחות מה שעושים בסרטים. אחר כך, כשנרגעתי קצת, נסענו במונית לריף הדולפינים, שם תכננו צלילה עם דולפינים. אני חושבת שזה היה חלום שלי מאז שהייתי קטנה, אבל מסתבר שלצלול זה דבר די מסובך. החליפה נצמדת ומעצבנת, בלון החמצן על הגב היה כבד מנשוא, ועוד אני זאת שהייתי סוחבת את הקשר בקורס. הייתה גם שפה מיוחדת מתחת למים, ובילינו את כל הבוקר בללמוד אותה. לבסוף נכנסנו למים עם פיני המדריך. הייתי מבועתת, לא חשבתי שככה אגיב כשאהיה מתחת למים. צללנו והרגשתי איך הלחץ באוזניים מתחיל לשגע אותי, איך אני מתקשה לנשום, איך המים עוטפים וסוגרים עליי, וכשכבר חשבתי שאני צוללת עמוק הסתכלתי למעלה וראיתי שאולי הייתי מטר מתחת לפני המים. זה היה כל כך מוזר, ההרגשה הזאת, השקט הזה, האוריינטציה שמשתנה. אבל לאט התרגלתי לזה. ואז קרה הלא יאמן, כשהתקדמנו במים התחילו להגיע הדולפינים. הם היו פשוט ענקיים, הם התקרבנו אלינו והסתובבו סביבינו. זה היה מחזה מרהיב ומפחיד בו זמנית. נכון שהם לא יטרפו אותי, אבל חיה כזאת גדולה, מתקרבת, זה היה פשוט לא נקלט, האינסטינקטים אמרו לא לנשום, לברוח, אבל ההיגיון אמר שאלו החיות הכי חברותיות ונעימות שיש, והצלחתי אפילו ללטף אותם, זה היה מופלא.אורלי ידעה לצלול עוד מלפני כן, וכל החוויה שלה היתה שונה, אבל היא לגמרי הבינה את ההתרגשות שלי והקשיבה לי בפעם המאה מספרת איך ליטפתי את הדולפין. אחרי ריף הדולפינים הלכנו לאכול ב'בצל ירוק' בית קפה נחמד ששמענו עליו המלצות מכל המפקדות עוד מג'וליס. הרגשתי באופוריה. "רוצה ללכת בערב למסעדה הסינית?" אמרה אורלי."חשבתי ללכת לשם מחר, ביום הולדת שלי." אמרתי."מה זה משנה היום או מחר?" היא אמרה וקצת נעלבתי שהיא חושבת שיום ההולדת שלי הוא כמו כל יום אחר."בסדר, איך שאת רוצה." אמרתי. שוב חזרנו לחדר ושוב נרדמתי מול הטלוויזיה, ובשמונה נסענו לפאתי העיר למסעדה הסינית שגם עליה שמענו סיפורים טובים.כשהגענו לשם לא האמנו, עינת מהטירונות הייתה שם עם החבר שלה. כולנו התחבקנו כמובן. "מה אתן עושות פה?" היא שאלה."אנחנו ברגילה, כמוך בטח." עניתי."ברור, עברה כבר חצי שנה ושלומי הבטיח לקחת אותי לאילת." היא ענתה. היא הכירה לי את שלומי ועשינו הכרות בין כולם. "מוזר לראות אותך פה המפקדת." העירה עינת."אני לא המפקדת, בקושי אורלי," אורלי ענתה, "וליעד כבר מזמן חלק מהצוות הפיקודי, את יודעת שיש לה יום הולדת מחר?" הוסיפה."לא ידעתי, מזל טוב, אולי נשב כולנו ביחד ונחגוג?" אמרה עינת."בטח, למה לא." ענינו ביחד. כשהתיישבנו המלצר ישר הבין שאנחנו ברגילה ואמר שהוא יפנק אותנו כי אנחנו חיילות, ובאמת כל הזמן זרמו מאכלים על חשבון הבית. בהתחלה זה היה קצת מוזר לשבת איתם. תכננתי נסיעה עם אורלי, לא עם כל העולם, רציתי להתנתק מכל הרעש שהיה לנו בתל אביב, אבל אז סיפרנו להם חוויות על ג'וליס, על מקרים מצחיקים עם הטירוניות, וגם על לימור והשטויות שלה, וגם הן שיתפו. עינת סיפרה על זה שהם כבר גרים יחד שנתיים, והם חושבים להתחתן אחרי הצבא, ומאוד התרגשתי בשבילה למרות שהרגשתי שוב שהיא גדולה ממני בעשר שנים לפחות. זה הרגיש כל כך טבעי לשוחח איתם, כאלו שהיינו שני זוגות שנשואים שנים. כשהגיע סוף הארוחה כבר היה שתיים עשרה בלילה, המלצר הגיע עם מלא קינוחים וזיקוקים, והבנתי שאורלי רמזה לו כשהלכה לשירותים שיש לי יום הולדת. הייתה שם בננה מטוגנת עם גלידה וקצפת, וליצ'י כקומפוט ואננס מטוגן ועוד כופתאות ועוגת שוקולד חמה עם קצפת וגלידה, ואכלנו את הכל כאלו יש לנו קיבה נוספת. אחרי שסיימנו המלצר הגיש לנו עוגיות מזל והפציר בנו לפתוח אותן, "זה תמיד מדויק." אמר וקרץ לנו. כל אחת פתחה וצחקה, וכשפתחתי ראיתי שהיה כתוב, "אהבה היא המתנה הגדולה מכולן." הייתי מאושרת ובעננים, אבל אז אורלי אמרה שהיא לא מרגישה טוב ושהיא נוסעת מהר לחדר."אני אבוא איתך." אמרתי, אבל היא ביקשה להיות קצת לבד. הבנתי שזה קשור כנראה לכאבי בטן והתפללתי שאני ארגיש טוב ושזה לא קשור למסעדה."אני אבוא עוד חצי שעה." אמרתי לה, וביקשתי משלומי ועינת לשעשע אותי בינתיים. אורלי נסעה, ואני הלכתי עם עינת ברגל סביב מתחם המסעדה שהיה יפה ומעוצב, ממש כמו סין קטנה באמצע אילת. סיפרתי לעינת על הבנים שפגשנו אתמול, והסתרתי את כל הסיפורים על ה'הישי' ועל החבורה שלנו ועל לימור ושירה. אבל אי אפשר לעבוד על עינת. "מה בנים עכשיו?" שאלה, "חשבתי שנסעת עם אורלי לרגילה." הוסיפה."ברור." עניתי, "אנחנו חברות טובות מאוד." הוספתי."תזהרי לא לפגוע באף אחד." היא אמרה."אני לא יודעת למה את מתכוונת." אמרתי, מבולבלת."אני מכירה אותך יותר מפוקסת," ענתה לי, "כזאת שיודעת מה היא רוצה ולא פוחדת לקחת את זה," אמרה ולא הוסיפה, ואז לקחנו כולנו מונית וירדתי לבדי במלון.כשהגעתי לחדר ניסיתי לפתוח את הדלת שהייתה נעולה מבפנים. "אורלי, תפתחי לי, זו אני." אמרתי והתחלתי לדאוג."תיכף אני פותחת, אני עוד לא מוכנה." אמרה."נו תפתחי כבר," ביקשתי, "ראיתי אותך במצבים יותר גרועים," אמרתי ועמדתי באמצע הלילה בחושך, במסדרון, מפודחת. היא פתחה את הדלת. הדירה הייתה חשוכה אבל מוקפת בהמון נרות שדלקו. על השולחן עמד בקבוק שמפניה צונן, ומתנה עטופה. הסתרתי את פני בידיי, לא האמנתי. היא עשתה לי הפתעה. "אני לא מאמינה, מתי תכננת את כל זה?" שאלתי. "אני מבינה שאת מרגישה טוב," הוספתי וחיבקתי אותה."כן, תכנסי." היא לקחה את ידי והובילה אותי לסלון, והניחה את המתנה בידיי. פתחתי אותה ומצאתי ווקמאן צהוב אטום למים של סוני, הדבר הכי מדהים שהומצא." את לא נורמלית, זה נורא יקר." אמרתי."שכחת שאבא שלי מתעסק בדברים האלה," אמרה, "וזה גם יתאים לך לצלילה עם הדולפינים." הוסיפה וצחקנו. היא פתחה את השמפניה, ומזגה לכוסות גבוהות. שילבנו ידיים כמו ב'הישי' השקנו כוסות ושתינו. "הכנתי לך קסטה עם שירים שאת אוהבת," אמרה, "שיהיה לך מה לשמוע בווקמאן ותוכלי לחשוב עליי." הוסיפה. "תודה," עניתי. אורלי הלכה לכיוון המטבח, ולפתע נשמעה ברקע מוזיקה. בגלל זה היא סחבה כל כך הרבה, היא הביאה טייפ מהבית וגם את המתנה ובטח החביאה את השמפניה. "אני חושבת שזה השיר הכי רומנטי בעולם." אמרה והושיטה לי את ידה, "אפשר לרקוד איתך?" וברקע שמעתי את הbangles  שרות eternal flame: close your eyes give me your hand darling,do you feel my heart beating?Do you understand?do you feel the same?Am I only dreaming?Is this burning an eternal flame פתאום הכל חזר למקום, הבלבול נעלם, הספקות הוסרו. לאט נצמדנו אחת לשנייה, הרגשתי את הלמות ליבה על חזי והיא בוודאי הרגישה את שלי, והיינו רק שתינו בתוך העולם שלנו, עולם בטוח ואפשרי. שתינו בעיניים סגורות הובלנו לנשיקה ארוכה ומתוקה כשאני מרגישה את הלב שלי גואה כמו קצב השיר עד שהוא התפרץ וחשבתי שאני עומדת להתפוצץ מאהבה. "שתהיה לך שנה מהממת," אמרה אורלי לבסוף. "עם כזאת התחלה, בטוח תהיה לי." אמרתי ושוב חזרנו לרקוד."מה את מרגישה?" היא שאלה. "המון אהבה אלייך, אני כבר לא יכולה להכיל אותה, אני חייבת לתת לה לצאת," אמרתי. "אני רק לא כל כך יודעת מה עושים." הוספתי. "אולי צריך להתקשר ללימור," היא אמרה בצחוק. "את בטח תדעי מה לעשות." אמרתי לה, "תמיד ידעת איך לעזור לי כשהיה לי מעצור בנשק, לא?" וביחד נכנסנו למיטה.
