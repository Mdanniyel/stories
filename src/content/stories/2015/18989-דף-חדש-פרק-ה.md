---
id: 18989
title: "דף חדש - פרק ה'"
author: "הנדל"
author_id: 1549
date: "2015-07-09"
category: "אהבת גברים"
tags: ['אהבה וזוגיות']
prev_chapter_id: 18988
next_chapter_id: 18990
original_url: "http://gogay.co.il/story.php?id=18989"
---

# דף חדש - פרק ה'

חוץ מהקטע המעיק של הסקס אהבתי לגור עם עמנואל. הוא היה בחור נקי, מסודר, מתחשב מאוד ושותף נעים לדירה. הרגשתי שהוא מחבב אותי ומכבד אותי באמת, לא רק בתוקף היותי בעל הדירה שלו.אהבתי לא רק את יופיו אלא גם את גישתו הקלילה לחיים, את האופטימיות שלו ואת חוש ההומור שלו. הכול שימח אותו, הלהיב אותו, שעשע אותו. מעולם לא טרח לדאוג יותר מידי ואף פעם לא היה מצוברח או מדוכא. הוא היה כמו שמש קטנה וחמימה שזרחה תמיד וחשתי בר מזל שהוא מואיל לזרוח עלי, לחייך אלי ולהאיר את חיי בחיוכו המקסים.להפתעתי הוא הסתדר ממש מצוין עם בנותיי - נעמה בת השתיים עשרה ויובל בת התשע - שתיהן נדלקו עליו והוא עליהן. הן ראו בו סוג של דוד, או מעין אח בוגר נחמד ומעריץ, והוא התייחס אליהן כאילו היו בנות משפחתו, אחייניות צעירות או משהו דומה.מיוזמתו שלו הוא הלך איתן לקנות בגדים וייעץ להן עצות רבות תועלת, עזר להן לקלוע את שערותיהן הארוכות בתסרוקות מסובכות, צפה איתן בעניין רב בתוכניות הריאליטי שאני מתעב בכל ליבי, שקע איתן בויכוחים לוהטים על שירי האירוויזיון שנשמעים לי כולם כמו שיר אחד משעמם, ואפילו צבע את ציפורניה של נעמה בלק והדביק עליהן נצנצים בצורת כוכבים, וכשמחיתי שהיא רק ילדה עמד לצידה והודיע לי שכיום עלמה בת שתים עשרה היא כבר מתבגרת לכל דבר ושאני צריך לשמוח שיש לי ילדה כל כך יפה ומודעת לטיפוח נשיותה."הן ממש ממש מקסימות." אמר אחרי הפעם הראשונה שפגש בהן, "הבנות שלך הן פשוט שתי יפיפיות קטנות.""אתה נשמע מופתע שמאחד כמוני יצאו שתי בנות נחמדות כל כך." צחקתי, גם אני הייתי מופתע לא פעם איך מאחד שנראה כמוני נולדו שתי ילדות כל כך עדינות וחינניות."האמת שכן." הודה עמנואל, "זאת אומרת, זה לא שאתה כזה מכוער רק ש...""עזוב, זה בסדר. למזלן הן דומות לאימא שלהן. תגיד, הן שאלו מה בדיוק היחסים ביני לבינך?""לא, אבל בבוקר, כשהיית בשירותים, נעמה אמרה לי בשקט, בסוד, שבפעם הבאה אני לא צריך לישון על הספה, זה בסדר, היא מבינה שאנחנו ישנים יחד. נו, מה אתה מסמיק? זה לא כזה סיפור גדול, יש לך מזל שיש לך בנות מדהימות כל כך."כן, היה לי מזל עם הבנות, אבל עם אימא שלי היה לי פחות מזל. היא סירבה להשלים עם גירושי ועל הסיבה להן סירבה לדבר, מתעלמת ממה שנאווה סיפרה לה כאילו היה סתם השמצה שנזרקה מפי אישה כועסת.לא הופתעתי, אימא שלי תמיד הצליחה לסנן את המציאות דרך הפילטרים הנוחים לה והנטייה הזו התגברה עם השנים. היא לא ידעה על החבר של נאווה וראתה בעובדה שלי אין אישה אחרת הוכחה ניצחת לכך שאני עדיין מאוהב באשתי ושאחרי שנתגבר על המריבה המטופשת הזו נחזור ונתחתן.הייתי מבקר אצלה כל יום שישי אחרי הצהרים, מביא לה פרחים, מאחל לה שבת שלום, מספר לה על הבנות וקצת על עצמי, מזמין אותה כל פעם מחדש לבוא לבקר בדירה שלי ומקשיב בסבלנות כל פעם מחדש לתירוצים שלה למה היא לא יכולה הפעם לעשות את המסע הקצר מהדיור המוגן שלה למקום מגורי.הרופא שטיפל בה סבר שהיא לוקה באגרופוביה קלה, ולא התפלא לשמוע שכבר שנים היא מתעקשת לא לצאת מהבית ומשתדלת לפגוש כמה שפחות אנשים זרים.חוץ מהבעיות הקלות הללו היא הייתה, למרות גילה המתקדם - כמעט שמונים - צלולה לגמרי. דיברה תמיד לעניין, צפתה בטלוויזיה, קראה עיתונים, השתתפה בחוגים והייתה חביבה על שכניה.דיברתי עם אימא בטלפון כמעט כל יום וכשהיא התחילה להתאונן על עייפות וצמרמורות התמלאתי דאגה. אימא שלי לא הייתה מהמתלוננות ואם היא כבר אומרת שלא טוב לה... נסעתי לבקר אותה באמצע השבוע וגיליתי אותה שוכבת במיטה, חיוורת ומתנשפת, ומיד קראתי לרופא.הוא אבחן דלקת ריאות, נזף בה שלא התלוננה קודם והמליץ על אשפוז. אימא נחרדה וסירבה, התפתח ויכוח ובסוף הושגה פשרה - היא תתאשפז במרפאה הקטנה של הדיור המוגן להשגחה ואם מצבה לא ישתפר תועבר לבית חולים.סיימתי את כל הסיפור הזה מאוחר מאוד ורק בדרך הביתה נזכרתי פתאום שתכננו ללכת לפתיחה של מסעדה חדשה. עמנואל גרר אותי כמעט כל יומיים לבילוי במועדון או מסעדה ולא הבין למה אני מתקשה להסתפק רק בשלוש ארבע שעות שינה ביממה.כמובן שהיה עליו ללבוש לכל יציאה כזאת בגדים חדשים שאף אחד עוד לא ראה קודם, וכמובן שהבגדים נרכשו על חשבוני כי הוא הרוויח פרוטות במכון הקעקועים והפירסינג.לזכותו עלי להגיד שהוא דווקא דיבר מידי פעם על עוד עבודה בערבים כמלצר, כמו שעבד פעם, לפני שהגיע לחד קרן הגאה, ומיד אחר כך היה מספר לי איך הלקוחות היו מציעים הצעות מגונות למלצרים הצעירים, צובטים את ישבנם ודוחפים לכיסיהם מספרי טלפון, ואיך אחראי המשמרת היה עוקב אחריו לשירותים ומציץ לו במלתחות ....כמובן שמיד הייתי נתקף קנאה עזה, מודיע לו בתוקף שאני אוסר עליו לעבוד בעבודות מסוג זה ומזכיר לו שהעבודה הנוספת שלו היא לנקות את הדירה, לבשל ולטפל רק בי. הוא היה מחייך בשמחה, מבטיח שלא ילך לעבוד כמלצר, ומיד אחר כך היה לוקח ממני עוד כמה מאות שקלים ומבזבז אותם בקניית עוד בגדים חדשים, מיותרים לגמרי, ששמחו את ליבו והבליטו עוד יותר את יופיו.נכנסתי למכונית ורק אז הבחנתי ששכחתי את הנייד שלי על הדיבורית. חיכו לי המון הודעות נרגזות מעמנואל ובאחרונה שבהן הוא הודיע לי שהוא הולך בלעדי, שאני מעצבן ושהוא שונא שמסננים אותו, ואחר כך הגיע ניתוק זועף.ניסיתי להתקשר אליו, אבל הטלפון שלו - דור שלישי דקיק ויקר להחריד, מתנה ממני לכבוד חודשיים שלנו יחד - היה מנותק.הגעתי הביתה עייף מאוד, התקלחתי וצנחתי על המיטה.עוד רגע אני קם ומתקשר שוב לעמנואל חשבתי לעצמי, ונרדמתי. התעוררתי לפנות בוקר כשהוא נכנס למיטה, ערום, שערו לח אחרי חפיפה ועורו מדיף ריח של סבון וקרם לחות."רק עכשיו חזרת?" שאלתי, מנומנם. "מה השעה?""כמעט חמש, הלכתי אחר כך לאפטר פרטי אצל מישהו.""אחלה, נהנית?" שלחתי יד לגעת בו."כן, מאוד ואתה?" שאל עמנואל בעוקצנות והשתמט ממגעי."אני הייתי בבית. ישנתי." הופתעתי משאלתו."ואיפה היית קודם? למה לא ענית?""אה, זה. הייתי אצל אימא שלי, יש לה דלקת ראות. היא לא רצתה להתאשפז בבית חולים. אני והרופא התווכחנו איתה שעות, היא כזאת עקשנית שחבל על הזמן.""אבל למה לא ענית לטלפון?""שכחתי אותו באוטו. חשבתי רק לקפוץ אליה לביקור וכשראיתי את המצב שלה הזמנתי מיד רופא, עד שהוא בא ועד שהתווכחנו איתה ועד שהיא הסכימה לישון במרפאה... שכחתי לגמרי שקבענו, מצטער. דאגת לי?""כן, קצת. בעיקר כעסתי.""מצטער מנו, אני שמח שבילית יפה. אפשר חיבוק?"הוא הניח לי לכרוך את ידי סביבו, אבל כשניסיתי להצמיד את זקפת הבוקר שלי אל בטנו הפך אלי את גבו, פיהק, התלונן על עייפות נוראית ונרדם.שכבתי לצידו עוד קצת, נהנה ממגע עורו החלק בעורי, ולבסוף הרצון להשתין ולשתות קפה התגברו עלי וקמתי.בדרך לעבודה עצרתי אצל אימא שמצבה לא השתפר במשך הלילה, אבל גם לא הורע, ואחרי שהבטחתי לבקר שוב אחרי הצהרים נישקתי על מצחה והלכתי לעבוד.בצהרים התקשרו מבית החולים לבשר לי שהיא מאושפזת עם חום גבוה, וכמובן שעזבתי הכול ונסעתי אליה, מתעלם מעקימת פניו של הבוס שלי שהתייחס אלי בקרירות רבה מהרגע שבו הופעתי בעבודה עם ג'ינס, קרחת ועגיל, וסיפרתי שאני מתגרש.לא העזתי לגלות בעבודה שיצאתי מהארון ואני חי עם בחור שצעיר ממני בעשרים שנה, אבל אני מניח שהרכילות על השינוי שעשיתי בחיי הגיעה גם למשרד. החופשות הרבות מידי שלקחתי לאחרונה, האיחורים שלי בבקרים והיחס הלא ממש רציני שלי למלאכת התכנות שפעם התייחסתי אליה בחרדת קודש, וכיום שעממה אותי עד דמעות, מאוד לא מצאה חן בעיני הבוס.הייתה לי הרגשה שימי במשרד ההייטק המאוד רציני ומלא מעצמו (שבזמנו חשבתי שיש לי מזל עצום לעבוד בו) ספורים. בעיקר הכעיסה אותי התרבות הניהולית היפנו/אמריקאית שמקום העבודה שלי אימץ ושכללה ימי כיף לעובדים, ארגון ערבי בילוי משותפים, וניסיון מרגיז לגרום לעובדים לחוש כמשפחה אחת גדולה.לא אהבתי את זה כלל, גם שאר העובדים לא התלהבו כל כך, אבל שתקו בנימוס מחשש שיסומנו כחסרי רצון ויכולת להיות חלק מצוות. כשהייתי סטרייט נשוי וכנוע גם אני שתקתי, אבל הימים הללו חלפו. התקרבתי לארבעים, זמני בעולם הלך והתקצר, ולא התחשק לי לבלות אותו במשרד קטן ואנטיספטי מתחת לניאונים קרים, מוקף אנשי הייטק חיוורים וצייתנים ועציצי פילדנדרום מפלסטיק, וזה בדיוק מה שאמרתי לנאווה ביום שבו פוטרתי מעבודתי."תדבר בשקט, שאימא שלך לא תשמע." היא לחשה, מביטה בי בעיניים רחבות מפחד."היא חסרת הכרה כבר שלושה ימים. אני בטוח שהיא לא שומעת כלום.""אי אפשר לדעת מה אנשים בקומה שומעים, הרופא בעצמו אמר את זה.""אולי הפיטורים שלי ירגיזו אותה כל כך עד שהיא תתעורר?"נאווה צחקקה וליטפה את ידי, "אי אפשר אתך." נזפה בי רכות."את מודאגת בגלל הכסף לבנות? אני מבטיח לך שיהיה בסדר, אחרי שאימא תבריא אני אמצא עבודה אחרת, יהיה בסדר.""ומה אם היא לא תבריא?" שאלה נאווה ודמעות עלו בעיניה. היא באמת חיבבה את אימא שלי ועזרה לי לטפל בה כשהייתה מאושפזת כאילו היינו עדיין נשואים."הרי היא סבתא של הבנות שלנו. אני מכירה אותה מאז שהייתי ילדה. היא תמיד הייתה כמו אימא בשבילי." אמרה כשניסיתי להודות לה."אתה חושב שהיא עוד תבריא?" שאלה בלחש מודאג.הבטנו זה בזה בעצב. "רק אלוהים יודע." עניתי, וכשהיא הניחה ראש על כתפי חיבקתי את כתפיה ושוב שאלתי את עצמי למה לכל הרוחות התגרשתי. אימא נפטרה יומיים אחר כך בלי ששבה להכרתה. נאווה והבנות היו לצידי בזמן שקראתי עליה קדיש. הלוויה הייתה קטנה ועצובה. רוב המשתתפים היו בני משפחתה של נאווה וידידים של אימא מהדיור המוגן ומהשכונה הישנה שלנו.עמנואל סירב לבוא ללוויה בטענה שבתי קברות עושים לו רע, גם את החבר של נאווה לא ראיתי יותר."מה, אתה לא יודע שהוא ואימא כבר לא? הוא הסתלק קצת אחרי שסבתא חלתה. לא מצא חן בעיניו שאימא הולכת כל הזמן לבית החולים לעזור לך." סיפרה לי נעמה."חבל." הוסיפה יובל, "הוא היה נחמד, אבל אימא אמרה שהוא היה צעיר מידי בשבילה. אתה בטוח שלא תוכל להישאר לגור איתנו גם אחרי השבעה אבא?""כן, די בטוח חמודה. אני אוהב לגור אתכן, אבל הרי יש לי עכשיו דירה משלי וגם עמנואל מתגעגע אלי.""אז למה הוא לא בא לפה?""אני חושב שהוא קצת מתבייש מאימא." אמרתי, מקווה שזה נכון. עמנואל אמנם חיבק ונישק את לחיי כשבאתי לדירה אחרי הלוויה כדי לקחת קצת בגדים להחלפה בזמן שאשב שבעה בבית שהיה פעם שלי ושל נאווה, אבל הודיע לי שהוא לא חושב שזה רעיון טוב שהוא יבוא לניחום אבלים, ומאחר ולא הכיר את אימי ולא את אף אחד מקרובי, חוץ מהבנות, חשבתי שאולי הוא צודק.דווקא שוקי ואורי כן באו וישבו איתי קצת, וביום האחרון של השבעה, כשכבר הייתי טרוד באריזת חפצי שהתפזרו בכל הבית, שוקי חזר שוב, רציני ומוטרד."יחזקאל." אמר חרש והביט סביבו כדי להיות בטוח שאף אחד לא שומע את דבריו, "יש לי משהו לא נעים לספר לך.""מה? שיש לי שער שיבה בזקן?" התבדחתי למרות שליבי ניבא לי רעות, "שמתי לב לזה. דבר ראשון שאני עושה כשאני בא הביתה זה לגלח אותו.""דווקא מתאים לך." חייך שוקי ונגע בלחיי השעירה, "אבל מה שרציתי להגיד לך זה ש...""אתה חושב שעמנואל ייבהל כשהוא יראה אותי ככה?" נכנסתי לדבריו."לא, הוא לא ייבהל כי הוא לא ייראה אותך. הוא הסתלק.""הסתלק? איך אתה יודע?""הוא בא להגיד לי שהוא עוזב והשאיר לי מכתב בשבילך." נתן לי שוקי מעטפה לבנה."אתה מוכן לקרוא לי מה כתוב שם?" ביקשתי והתיישבתי, דוחף את כפות ידי מתחת לירכי כדי שהוא לא יבחין שהן רועדות.המכתב היה נדוש וקצר - הוא מודה לי על מה שעשיתי בשבילו, מבקש שלא אכעס, זה לא אני זה הוא. הייתי מקסים ונדיב ומתוק, אבל לאחרונה כמעט שלא התייחסתי אליו והוא היה בודד מאוד. אולי זה רק לטובה, הוסיף בפסקה האחרונה, כי עכשיו, כשאני מובטל, אולי עדיף שיהיה עלי פחות נטל כלכלי.הדמעות שלא בכיתי על מות אימי הגיעו עכשיו, מביכות אותי ואת שוקי שחיבק אותי קצרות וברח.דחפתי את המכתב של מנו לכיסי ונשכבתי על הספה, מתייפח בשקט. נאווה ששמעה אותי התיישבה לצידי וליטפה את כתפי, מנסה לנחם אותי, אומרת לי שאימי נפטרה אחרי שנים ארוכות וטובות, שהיא מתה מיתת נשיקה בלי לסבול, ושעלי להיות חזק בשביל הילדות.אחרי שיבבתי קצת על כתפה בלי לספר לה למה באמת אני בוכה הודיתי לה על הכול ונסעתי הביתה.אחרי סיבוב קטן בבית גיליתי שהוא לקח את כל חפציו, את כל הדברים שקניתי לו ואת כל הכסף הקטן ששמרתי בקופסת הסוכר במטבח. לפחות הוא השאיר לי בית נקי ומסודר ומקרר מלא אוכל.ניסיתי להתגלח, אבל ידי רעדו מידי, ולמראה השיש המיותם מכל הקרמים שלו, השמפו, הבשמים והמברשות שלו שוב עלו דמעות בעיני.שוקי דפק בדלת ונכנס לפני שהספקתי לענות."אתה רוצה שאני אגלח אותך?" שאל."כן, בבקשה." הושטתי לו את סכין הגילוח והקצף. הוא הושיב אותי על האסלה הסגורה, אמר לי שרזיתי קצת ושאני נראה עייף, התיישב מולי על דופן האמבטיה, גילח בעדינות זהירה את הזקן שצמח על פני, ניגב במגבת את הדמעות שלא הפסיקו לגלוש על לחיי, לקח אותי למיטה, אהב אותי בעדינות וחיבק אותי עד שנרדמתי.
