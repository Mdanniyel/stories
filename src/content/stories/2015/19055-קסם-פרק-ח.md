---
id: 19055
title: "קסם - פרק ח'"
author: "mikka"
author_id: 1975
date: "2015-06-25"
category: "אהבת נשים"
tags: ['המומלצים']
prev_chapter_id: 19046
next_chapter_id: 19087
original_url: "http://gogay.co.il/story.php?id=19055"
---

# קסם - פרק ח'

בדרך חזרה מדנה היה נדמה שהאויר סביבי הולך ונעשה כבד. אפילו אור היום הלך והתעמעם, למרות שלא היה ענן אחד בשמיים.
 הגעתי הביתה ומצאתי את הסלון גדוש בקופסאות גדולות בשלבים שונים של אריזה. בקרוב גם אני כנראה אצטרך לדאוג לכאלו. 
 שמעתי את השותפה שלי מתווכחת על משהו עם החבר שלה בחדר, כנראה על מה לקחת ומה לזרוק. נכנסתי בשקט לחדר שלי והתיישבתי על הרצפה למרגלות המיטה, ראשי שעון על קצה המזרן, החלון פתוח מעליי כך שאני רואה דרכו רק את השמיים.
 המפגש הזה עם דנה טרף לי את כל הקלפים. 
 היא מתעקשת שמה שהיא מרגישה הוא אמיתי, ובאיזשהו מקום  - שאני מפחדת להודות בו  - אני כל כך רוצה להאמין בזה. את הרגשות שלי אליה קברתי עמוק בפנים כבר מזמן, ואם נשאר בי קצת ספק, באה "התקלה" והוציאה לי את כל השטויות מהראש.
 והנה אני, מרוגשת כולי, לא מצליחה להפסיק לדמיין את הידיים שלה ואת השפתיים שלה עליי, כועסת על עצמי שלא נתתי לזה לקרות באותה מידה שאני כועסת על עצמי שנתתי לזה לקרות.
 בימים האלה נדמה שאני מביאה איתי תוהו ובוהו לכל מקום אליו אני מגיעה. כוונות טובות, כוונות רעות  - זה לא משנה. הדרך שלי לגיהנום, כך נדמה, כבר סלולה ומשולטת. נתיב אגרה מהיר.לפני כמה ימים נפגשתי עם שירלי, הפעם היא זו שהגיעה לפני הזמן וחיכתה לי. 
 לפגישה איתה הגעתי ברגשות מעורבים  - מצד אחד התלבטתי ממש עד הרגע האחרון האם להתקשר ולבטל, מצד שני השקעתי זמן רב בהתארגנות והיה חשוב לי, מסיבה שלא היתה ברורה לי עד הסוף, לעשות עליה רושם ממש טוב.
 הפגישה עצמה היתה קצת מוזרה עבורי. בניגוד לנסיוני איתה בעבר, שירלי היתה פתאום מאוד פתוחה איתי, קשובה אליי, שאלה אותי הרבה שאלות, סיפרה הרבה על עצמה, צחקה בקול מהסיפור שלי על איך קיבלתי את המכה בראש. אם זה היה קורה שבוע קודם הייתי מרחפת ברקיע השביעי, אבל עכשיו הייתי מוקפת בענני סוד ובבושה כה גדולה, עד כדי כך שאפילו לא עצרתי לשאול את עצמי, או אותה, מה השתנה. בנוסף לזה, היתה לי ההרגשה המשונה שהקסם שלי לא מעורב בדבר. עדיין לא זיהיתי בה את מה שזיהיתי באחרות. היא התאמצה מאוד למצוא חן, אבל לא היה נראה שהיא באמת מוצאת בי עניין, כמו שחשוב לה שאני אמצא בה עניין. לא הצלחתי להבין את זה.
 היא סיפרה שהיא טסה אוטוטו ללונדון לכמה שבועות, לבדוק אופציות ללימודים שם, ואחר כך לטייל. אמרה שתמיד רצתה ללמוד ארכיטקטורה או עיצוב פנים, יש לה דרכון אירופאי ואח שחי שם ושאצלו היא יכולה לגור, אז זו הזדמנות מבחינתה. אמרתי לה שזה נשמע רעיון מצויין, ובאמת חשבתי ככה, אבל בליבי תהיתי לאן כל זה מוביל, ואם בכלל.
 כשליוויתי אותה הביתה, היא נצמדה אליי פתאום ונישקה אותי בלהט, מעבירה את לשונה בין שפתיי, ואז תלתה בי מבט מצפה, ואני פשוט לא יכולתי. הרגשתי בור שחור בבטן. חייכתי אליה בהתנצלות ואמרתי לה שהיה לי נהדר, אבל שאני מאוד עייפה וצריכה לקום מוקדם בבוקר, ואשמח שניפגש שוב בקרוב, או אולי כשתחזור.
 כמה דקות אחרי שהלכתי משם, היא התקשרה אליי.
 "בואי איתי ללונדון," היא אומרת לי ברגע שאני עונה, ואני נעמדת מיד נטועה במקומי. "בת הזוג שלי היתה אמורה להצטרף אליי בשבוע הבא, אבל עכשיו שנפרדנו אני תקועה עם דירה גדולה מדי וכרטיסים למחזמר שכבר לא אלך אליו לבד," אמרה, "אז אולי תמצאי טיסה ותבואי? כל השאר, חוץ משופינג - עליי."
 אמרתי לה שאחשוב על זה, וכשניתקתי את השיחה חשבתי לעצמי, "הרצחת וגם ירשת, שני?"למחרת נסעתי להורים שלי בהוד השרון. אמא של דנה עדיין גרה ממש ברחוב המקביל, אבל אביה עזב את הבית לפני שלוש שנים, כשהתגרשו. אין פינה ברחוב הזה שאני לא מכירה, המדרכות מרוצפות באבנים שהרגליים של שתינו שחקו בהן את הנתיב שמוביל מביתה לביתי. 
 בדרך, באוטובוס, כבר החלטתי שהגיע הזמן לספר להם שנשרתי מהלימודים, רק התלבטתי איך. 
 ובכל זאת, ברגע שניצבתי מול הדלת שלהם, האומץ נשר מעליי ונשאר מוטל על שטיחון הכניסה. 
 וכך, תוך שאנו יושבים אל שולחן האוכל, אבי השתקן מסוגף בפינתו הרחוקה, ואמי מעמיסה לי הרבה יותר מדי אוכל בצלחת, היא שאלה אותי איך בלימודים, והדבר היחיד שיצא לי מהפה היה "בסדר גמור". והיא שאלה אם יש לי בחינות בקרוב ואם אני מרגישה מוכנה, ועניתי שעוד מעט, ושאני משתדלת מאוד להיות. ואז שאלה למה אני מרגישה צורך לשקר, ואני החוורתי ורציתי שהאדמה תבלע אותי.אני מאמינה שבכל מקרה התגובה של אמא שלי לעזיבתי את הלימודים לא היתה קלה, בעיקר כשהיתה מבינה שכבר תקופה אני מסתירה ממנה את האמת. אבל לשקר למישהו כשהוא יודע שאת משקרת... הבדיחה היא כבר על חשבוני.
 מסתבר שרק לפני יומיים, בחוג יוגה הקבוע שלה, פגשה שכנה ששאלה אם הכל בסדר אצלי, כי הבת שלה סיפרה שכבר הרבה זמן לא הגעתי ללימודים.
 אני יודעת מי זו הבת שלה. היא לוקחת איתי איזה קורס או שניים, והיא אחת מהראשונות ששמו עליי עין מאז שכל הקסם המטופש הזה התחיל. לא פלא שהיא שמה לב שאני לא נמצאת, בכל מצב אחר היא לא היתה זוכרת בכלל איך קוראים לי.אז כמובן שהגבתי לזה בדרך היחידה שאני מכירה, וצווחתי כמו ילדה קטנה שזה לא עניינה, שלא תדבר עליי מאחורי הגב ושתפסיק להתעסק לי בחיים. ואמא שלי הגיבה בדרך היחידה שהיא מכירה, וצעקה עליי בחזרה שאני חסרת אחריות וכפויית טובה, ושהיא לא מתכוונת לתמוך בי בזמן שאני הורסת לעצמי את החיים, ולמה אני לא יכולה להיות קצת יותר כמו יאיר ושי, שבגילי כבר עשו עם עצמם משהו חשוב.
 אני חושבת על הסצנה הזו עכשיו ומתביישת בעצמי מאוד. נראה שגם כשאהיה בת ארבעים עדיין ארגיש כמו בת ארבע מול אמא שלי. בת ארבע איטית וחסרת ייחוד, בת ארבע מאכזבת. 
 המילים שלה פוגעות בי בכל נקודה כואבת, ואני יודעת שהיא צודקת, כי שמעתי את זה ממנה כל כך הרבה פעמים שזה חייב להיות נכון, אז איך היא מצפה שאהיה פתאום משהו אחר?יצאתי משם בסערה, לקחתי מונית הביתה, שעלתה לי הון תועפות מהכסף שבקרוב כבר לא יהיה לי, ולא עניתי לאף טלפון עד שהשם של אבא שלי הופיע על הצג. אבי היקר, השקט והכנוע, שעד שהוא מתקשר אני יודעת שייפגע מאוד אם לא אענה. 
 כשדיבר, נשמע כאילו הוא נמצא בחוץ, ברחוב. בטח יצא בתירוץ שהוא זורק את הזבל כדי להתקשר אליי. הוא סיפר שאמא שלי נפגעה מאוד וכועסת, אבל שלא אדאג כי זה יעבור לה בטח עד מחר ושזה פשוט מדאגה. ואז החריש, נאנח אנחה ארוכה, ואמר לי ברכות, "שנשן, אנחנו לא יכולים ככה יותר. אמא שלך צודקת, את כבר לא ילדה קטנה, ואנחנו לא נעשים יותר צעירים. את חייבת למצוא את מקומך בעולם, ואנחנו לא עוזרים לך בזה שאנחנו מאפשרים לך לא לקחת אחריות. את מבינה, נכון? אני תמיד כאן בשבילך. אם תצטרכי, החדר שלך מחכה לך כאן עד שתעמדי על הרגליים. אני אוהב אותך, בתי הקטנה. את יודעת זה, נכון?"
 ואני, כמעט בלי קול, עניתי לו "נכון." אבל לא ידעתי כבר מה אני יודעת ומה אני מבינה.אז כך ניצבתי, מול השברים של כל מה שהיה יציב ומוכר וקבוע בחיי, והדבר היחיד שהרגשתי שיש לי עדיין סיכוי להציל, ושלא פחות מכך  - יש לו סיכוי להציל אותי, הוא הקשר שלי עם דנה. 
 נכנסתי אליה הביתה אכולת חששות ומלאה געגועים, מוכנה להתגונן ולהאשים ולהתחנן, אבל לפני שהספקתי לנאום את כל הנאומים שהכנתי, היא כבר רצה אליי בזרועות פשוטות, ואני נאחזתי בחיבוק שלה כמו ניצול שנפלט אל החוף. 
 ישבתי מולה, ולאט לאט התפרקתי עד ששום דבר לא החזיק אותי יותר. אני חושבת שכבר יותר מעשר שנים שהיא לא ראתה אותי בוכה. כנראה מההלם היא שכחה את ההגנות שלה והניחה לי לנצל את החולשה שלה - החולשה שבעצם נכפתה עליה בגללי.לרגע זה הרגיש כל כך נכון, כמו הדבר הזה שלא ידעתי שאני רוצה אבל תמיד הייתי צריכה. 
 לרגע זה הרגיש שאנחנו בזה ביחד. 
 עד שפקחתי עיניים, ובתוך שיערה הבהיר, שהקיף אותה כמו שמש, התחלפו הבעות ההתמסרות והעונג שעל פניה בפרצופיהן של עשרות נשים אחרות, והיא כבר לא היתה דנה יותר. 
 ואני נזכרתי, נזכרתי ששום דבר מזה הוא לא אמיתי.
 כמה קל היה לנצל את ההזדמנות, להגשים חלום ישן שכבר מזמן הפסקתי לחלום. אבל לא כך רציתי את זה, לא בגניבה ולא בעורמה.ועכשיו... עכשיו אני לא יודעת מה נשאר לי. אני לא יודעת עד כמה חרוכה האדמה שהשארתי מאחוריי, וכמה נזק עוללתי.
 לא נשאר לי דבר מלבד הבהייה הזו בשמיים, וההמתנה למשהו שיקרה.אני לא יודעת כמה זמן ישבתי כך, על הרצפה. אבל כשטריקת דלת העירה אותי בבהלה מהנמנום שתפסתי, גיליתי שבחוץ כבר התחיל להחשיך. לפי גרירת הרגליים העצבנית שלה, הנחתי שהשותפה שלי נפרדה שלא כל כך בטוב מהחבר שלה. לעבור לגור ביחד זה לא דבר קל.
 הצצתי בטלפון וגיליתי הודעה מדנה. היא כתבה לי, "אני יודעת שזה מפחיד, ואין לי שום דרך להוכיח לך, או לעצמי, שמה שקורה פה הוא באמת אמיתי. כך או כך, אני לא רוצה להפסיד אותך. אל תברחי, בואי נברר את זה ביחד."
 קראתי את ההודעה שלה שוב ושוב, חום גדול הולך ומתפשט בי.
 בפעם הראשונה מזה כמה ימים, חייכתי.למחרת בבוקר התעוררתי מוקדם כדי לעזור לשותפה שלי לארוז את הסלון והמטבח, ולהפריד בין מה ששלה ומה ששלי. נחרדתי מכמות הדברים שהיא לוקחת איתה, ואז הזכרתי לעצמי שגם כך לא אוכל להישאר בדירה הזו הרבה אחריה אז כל מה שתיקח יחסוך לי להוביל בעצמי אחר כך.
 בזמן שמיינתי ספרים מהארונית שבסלון, שמעתי קול נפץ גדול מהמטבח ומיהרתי לשם בריצה. השותפה שלי עמדה יחפה על שרפרף, בידיה מגדל של צלחות, ועל הרצפה סביבה שברים.
 "נראה לי שלקחתי על עצמי קצת יותר מדי", אמרה לי בהתנצלות, ולרגע זה נשמע שהיא לא מתכוונת לצלחות. מיהרתי אליה ולקחתי ממנה בזהירות את מגדל הצלחות, ידיה מתעכבות לרגע על שלי.
 התעלמתי מזה, הנחתי את מגדל הצלחות על השולחן, וראיתי שהיא עדיין עומדת נבוכה על השרפרף. 
 "מה קרה?" שאלתי.
 "אני לא יכולה לרדת מפה, אני מפחדת לדרוך על איזה שבר." ענתה לי.
 "אז חכי רגע, אני אביא מטאטא ואאסוף את השברים." אני מציעה.
 "לא, עזבי, אני אאסוף, רק תביאי לי נעליים."
 ניגשתי להביא את הכפכפים שלה מהסלון, וכשהגשתי לה אותן מלמלה "רגע," ונשענה עליי כדי לנעול אותן. כשסיימה, אחזה בי בזמן שירדה מהשרפרף, ואז נצמדה אליי, פניה קרובים לשלי, ולחשה, "פעם אחת, רק פעם אחת... אני חייבת... אף אחד לא יידע." ותלתה בי עיניים מלאות בצורך מבולבל ובציפייה.
 "אני לא יכולה. גם את לא יכולה, ואת יודעת את זה." אמרתי לה בהתנצלות ובשכנוע.
 הטלפון שלי צלצל לפתע ואני ניצלתי את ההזדמנות להתרחק ממנה ולענות לו. זו היתה דנה, ובזמן שעניתי לה השותפה שלי רצה לחדר ונעלה אחריה את הדלת.
 "היי." עניתי לדנה, וליבי מוצף שוב בחום למשמע קולה.
 "היי, את בבית?" שאלה.
 "כן, עוזרת לשותפה שלי לארוז."
 "אוקיי... אז את יכולה לרדת רגע? אני למטה."
 "בטח." עניתי, מופתעת.
 דילגתי את המדרגות למטה שתיים - שתיים, נרגשת פתאום כמו ילדה קטנה מהמפגש.
 כל כך נלהבת הייתי, שלא שמתי לב להילוכה חסר המנוחה בזמן שחיכתה לי למטה, וכשהתקרבתי אליה בחיוך, תפסה אותי ומשכה אותי לצד הבניין, ואני חשבתי שהיא מתכוונת לעשות בי מעשים מגונים ממש שם, בין בלוני הגז והפחים.
 רק כשפתחה את הפה לדבר ראיתי שהיא כועסת."את הגזמת לגמרי!" היא רושפת לעברי, "למרות כל מה שעשית עד עכשיו, לא הייתי מאמינה שתעשי דבר כזה. עברת כל גבול, זה פשוט לא מגיע לי!"
 הייתי כל כך מופתעת שלא הצלחתי להוציא מילה מהפה.
 "מה חשבת לעצמך? שאם לך לא הולך, אז תהרסי גם לי? שלא מספיק לך לטמטם את כל הבחורות בעיר, את לא תירגעי עד שתתעסקי עם המוח של החברה הכי טובה שלך?"
 "על מה את מדברת לכל הרוחות?" הצלחתי לשאול סופסוף בתדהמה.
 "על מה אני מדברת? על השקרנית שאת, על השחקנית שאת, משחקת לאנשים ברגשות רק כדי להרגיש שאת יכולה. למה את ממשיכה לעשות את זה? למה לי?!" סוף המשפט עלה ממנה כמעט בצעקה, פרצופה מקומט בכעס, ומעיניה מתחילות לטפטף דמעות.
 "דנה, תפסיקי, אני לא מבינה..."
 "את לא מבינה?" היא הודפת אותי ממנה, "מה יש לא להבין? תמר התקשרה אליי לפני חצי שעה להתנצל על הדרך שבה נפרדה ממני. אמרה שהיא פשוט נלחצה כשהיא הבינה פתאום שהיא נמשכת לנשים אחרות ומבחינתה זה אומר שהיא לא במקום המתאים לה. שאלתי אותה מתי היא הספיקה להבין שיש לה משיכה לנשים אחרות בין הרגע שקמה ערומה מהמיטה שלי בבוקר ועד שחזרה עם הבגדים שלי מהמכבסה, והיא סיפרה לי על בחורה מסתורית שקיבלה באורח פלא מכה במצח מהדלת ונשארה לשבת איתה על המדרכה ולעשות לה עיניים, ואני חיברתי אחד ועוד אחד. את אולי חושבת שאני עיוורת וטיפשה, אבל את טועה."
 "אבל דנה..." הייתי בהלם, "אני לא התחלתי איתה בכלל... להיפך, אני הלכתי משם ברגע שיכולתי לעמוד על הרגליים!"
 היא מסתכלת עליי בעיניים מצומצמות בכעס. "אז למה הסתרת ממני שפגשת אותה שם? למה אמרת לי שרק ראית אותנו ביחד? למה הדבר הראשון שמעניין אותך כשאת נכנסת אליי הביתה הוא מה מצב הקשר שלי איתה? למה, אם לא בשביל לברר מה מצב השטח לפני שאת מפעילה עליי את הקסמים המטופשים שלך?"
 "אני לא סיפרתי כי לא רציתי להרוס לך! לא ידעתי שנפרדתן בגללי, לא התכוונתי שזה מה שיקרה, אני אמרתי לה שיש לה משהו טוב..."
 "זה לא מעניין אותי יותר, שני," היא קוטעת אותי בטון שקט ותקיף, "אני לא מאמינה למילה אחת שלך. אני סיימתי עם המשחקים האלה, בבקשה הניחי לי."
 ובמילים האלה היא נפנית ומתרחקת במהירות.
 לוקח לי קצת זמן להגיב, אבל רגע לפני שהיא מגיעה לרחוב אני מתחילה לרוץ אחריה, "דנה! חכי רגע!"
 היא עוצרת לרגע ומסתובבת אליי, עושה לי סימן של 'עצור' עם היד, כמזהירה אותי להפסיק ולא להתקרב, ואז ממשיכה ללכת במהירות ונעלמת אל תוך הרחוב.
 אני עומדת במקומי, מבולבלת ומבוהלת, וחושבת לעצמי כמה התנועה הזו דומה לתנועה שעושים כשנפרדים ממישהו.  **דנה**לא יכולתי לחזור הביתה אחרי זה. כל כך כעסתי שהמשכתי להקיף את הרחובות במעגלים עד שאירגע. השיחה הבוקר עם תמר היתה התגשמות כל החששות שלי בתקופה האחרונה מהקשר עם שני. מהרגע שהתחיל המצב הזה שלה חששתי משני דברים - שכל קשר פוטנציאלי עם אישה ייהרס לי ברגע שהיא תכיר את שני, ושאני אמצא את עצמי נמשכת לשני.
 והנה, שניהם קורים בבת אחת.הקשר שלי עם תמר עדיין לא הבשיל למשהו רציני בשביל שממש יכאב לי כשהיא עזבה. זה פשוט היה פתאומי ולא צפוי, ואני שייכתי את זה לעובדה שהיא עדיין ילדה מבולבלת שרק הגיעה לעיר הגדולה. והכי גרוע זה שאפילו הוקל לי קצת, כי בעצם לא הפסקתי לחשוב על שני כל הזמן הזה. הרגשתי שיש חלקים מהלב שלי שלעולם לא יהיו פנויים לאף אחת אחרת מלבדה, לפחות כל עוד הקסם הארור הזה שלה תופס אותי בגרון. ואחר כך כבר לא הייתי בטוחה שזה בכלל בגלל הקסם. אני באמת חושבת שלהכריח אותי להימשך אליה גרם לי להסתכל עליה בצורה שאין סיכוי אחר שהייתי מסתכלת עליה, ואולי גיליתי שם רגשות שלא הייתי מגלה אחרת.ואולי לא גיליתי שום רגשות והם נשתלו בי כחלק מהכישוף הכל כך אכזרי הזה.איך אני אמורה לדעת? הבנאדם היחיד שאני יכולה לדבר איתו הוא אותה הבחורה שככל שאני מרגישה אליה יותר ויותר, מתגלה לי יותר ויותר כמישהי שאני לא יכולה לסמוך עליה, או להאמין לה.
 היא שוכחת ממני במסיבה, היא מדברת עם מישהי שאני יוצאת איתה, כשהיא יודעת מה ההשפעה שלה על נשים, ועדיין איכשהו "שוכחת" לספר לי את כל זה, בזמן שהיא מתנפלת עליי ומנשקת אותי ויודעת שאני כל כך חלשה מולה...הבטן מתכווצת לי כשאני נזכרת בי ובה על השטיח. זה הרגיש כל כך טוב וכל כך נכון. כל כך זר וכל כך מוכר כאחד.
 מהרגע שהקסם הזה התחיל, לא היתה לי שום בעיה להרחיק את עצמי מזה. ידעתי לעשות את ההפרדה. עד שלא ידעתי עוד.
 למה הפסקתי לדעת? אולי בגלל שראיתי אותה כל כך פגיעה פתאום. אולי בגלל שהקשר עם תמר חידד לי עד כמה מישהי אחרת בכלל נעוצה לי במחשבות.אני מבולבלת. 
 ואם אני מבולבלת, אז היא בוודאי מבולבלת פי מליון. 
 אולי אני טועה כשאני חושבת שהיא עשתה לי בכוונה. אחרי הכל, זה באמת לא בשליטתה מה שנשים אחרות מרגישות אליה.
 ואם היתה רוצה לנצל אותי, היתה ממשיכה עד הסוף. אבל היא זו שהתעקשה להפסיק...אני נאנחת.
 כתבתי לה שלא תברח ושנברר את זה ביחד, ומה אני עושה? בורחת, ומשאירה אותה לבד.
 אני מחליטה לחזור אליה ולהתנצל, להקשיב לה, לנסות להבין איתה ביחד איך אנחנו מתמודדות עם זה כך שלא נאבד אחת את השניה. חברות של יותר מעשרים שנה, זה לא הולך ברגל.בהקלה גדולה אני מסתובבת ומתחילה לצעוד במרץ לכיוון הבית שלה, מופתעת לגלות שרק המחשבה לראות אותה שוב גורמת לי התרגשות כל כך גדולה.
 כשאני דופקת בזהירות בדלת אין תשובה. אני מנסה את הידית, ומגלה שהדלת פתוחה.
 הכנסתי ראש והצצתי לסלון, רואה את הבלאגן של הארגזים וקצת מתחרטת שבתוך כל הכאוס הזה שהיא שרויה בו, אני עוד באה ומעמיסה עליה את הבעיות שלי.
 ניגשתי לחדר של שני, ושמעתי מבפנים קולות חנוקים של בכי. הלב שלי נחמץ. 
 לקחתי נשימה עמוקה ופתחתי את הדלת, כמהה להחזיק אותה בשתי ידיי, להתנצל מעומק לבי, ולהבטיח לה שהכל יהיה בסדר.הספקתי לעשות צעד אחד פנימה לפני שהבנתי שהדמות המתנועעת על המיטה היא לא אדם אחד, אלא שניים, ושהיא לא בוכה, אלא נאנחת בהנאה. 
 עד ששני הספיקה להתרומם מעל השותפה שלה, להרים את המכנסיים שלה ולרוץ אחריי, אני כבר הייתי רחוקה משם, צועדת בעיוורון מוחלט לעבר הים, דמעות מציפות את עיניי.
