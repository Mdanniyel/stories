---
id: 19170
title: "טעם ראשון"
author: "lonely rider"
author_id: 1987
date: "2015-08-03"
category: "אהבת נשים"
tags: ['המומלצים']
prev_chapter_id: 19169
next_chapter_id: 19177
original_url: "http://gogay.co.il/story.php?id=19170"
---

# טעם ראשון

זה באמת סיפור שקרה שלפני הרבה מאד שנים, רק מה, אסור לך לספר אותו לדוד שלך. אף אחד לא ממש יודע על הסיפור הזה ואין לי מושג למה אני מעלה אותו עכשיו. אבל תסגור את המצלמה, טוב? אין צורך שכל המחלקה ללימודי קולנוע שלך תדע את השטיקים שדודה שלך עשתה.אתה שואל אותי על נשיקה ראשונה? בעלי היה המנשק הראשון וכנראה יהיה המנשק האחרון. זאת התשובה לנשיקה הראשונה שלך. אני אפילו לא ממש זוכרת שזה קרה, זה קרה אולי מתחת לבית שלי, או מתחת לאיזה עץ על יד הבית שלי. עברו שלושים ומשהו שנה מאז, אני בטוחה שזה היה מאד מיוחד. אל תבין אותי לא נכון, זה עדיין מיוחד לי. כל כך מיוחד, הנה אני נזכרת, הוא נישק אותי בפגישה העשירית, אחרי שחזרנו מסרט. כל כך בנאלי, כל כך פשוט. אבל האמת היא שזה די מיוחד, במיוחד בימים שלנו - לא הייתי עם אף גבר אחר חוץ מבעלי.אולי בכל אופן, עדיף שאני אסתום עכשיו. הרי שאלת על נשיקה ראשונה ועניתי לך, לא? אתה מוותר יותר מדי בקלות, נו : ) אם אתה לא מנסה לשכנע אותי לספר, אתה אמור לחפש את הסיפורים המעניינים שם בקולנוע, לא?בקיצור, תום, תסגור את המצלמה. אני מוכנה לספר לך, אבל שאף אחד לא יעשה מזה סרט שם אצלך במחלקה, אתה מבין?זה היה הקיץ הראשון אחרי הלידה של בן דוד שלך מיכאל. הייתי בבית בחופשת לידה. העניינים היו די מייגעים במשרד, וחשבתי להתפטר. דוד שלך נסע למילואים ארוכים. הייתי בת שלושים, עייפה, ממורטטת. הימים היו ארוכים, העבודה במשרד הייתה מייגעת. זה היה ילד שלישי, והרגשתי שמשהו בקסם הזה, אותו קסם שהיה מאד מיוחד בגיל שבע עשרה נעלם. כן, כן, אני מדברת בנאלי, אבל מרגישה כל כך אמיתי.היה כל כך חם, אף חתול לא יצא לרחוב. גרנו בבניין ישן בלי מעלית, והיה צריך לעלות כל פעם שתי קומות. לעשות את זה עם ילד זה לא כל כך נוח, אבל לפחות לא גרנו בקומה חמש.יום אחד, צלצלה בחורה צעירה. היא הייתה מזה צעירה, הייתי בטוחה שהיא בת שבע עשרה וטענה שהיא עברה לגור לא ממזמן. היא ביקשה איזה משהו, אני כבר לא זוכרת. היא הייתה עשר סנטימטר פחות ממך, שיער בהיר, טיפה מלאה איפה שצריך, אבל היה לה את המבט הכי חודר בעולם. זה היה לי נראה כאילו יש משהו, איזה סיפור עם הבחורה הזאת שרוצה לצאת החוצה מהעיניים לתוך חלל החדר ולהגיד - קרה לי משהו! טוב, הבאתי לה סוכר. ימים חלפו והיא קפצה שוב. עוד פעם ביקשה משהו. הזמנתי אותה לשבת לקפה, ודברנו המון ומתברר שהיא בכלל סטודנטית, וגרה בדירה שכורה, איפה שבידרמן פעם גר, וההורים שלה גרים רחוק ולכן היא גרה כאן לבד, כי היא רצתה ללמוד בעיר הגדולה, והיא עובדת גם במשרד מייגע וחבר שלה עזב אותה ואני לא מפסיקה את המשפט מרוב שאני רוצה להגיע לנקודה. הנקודה היא שנהיינו חברות ממש טובות והיא התחילה לבוא יותר ויותר, ואפילו עזרה לי לשמור על מיכאל כשרציתי לצאת לקניות לבד, ודוד שלך לא הבין מה יש לי עם בחורה בת עשרים ושתיים, למרות שפעם אחת ראיתי אותו בוחן אותה מתכופפת להרים את מיכאל, אבל שתקתי ולא אמרתי כלום. ואז פעם אחת, דוד שלך לא יודעת איפה הוא טייל, היא באה אליי הביתה ואמרה שהכל כל כך מייגע כבר, הלימודים, העבודה, חיי החברה הדלים, אותם אנשים, אותם מקומות ורק אני מקום מפלט בעיר האבודה הזאת. ואז, היה כבר חושך, אבל לא הדלקתי אור, והרגשתי אותה יושבת קרוב אליי, והבל הנשימה שלה היה על הצוואר שלי, ולאט לאט היא התקרבה ורכנה אליי ונישקה אותי נשיקה עדינה בפה ואז אני נישקתי אותה בחזרה. ואז היא חיבקה אותי חזק חזק, ולחשה לי לבוא למיטה ואני כולי צמרמורת. הייתי קפואה, ואז נזכרתי באותה נשיקה, ליד העץ, אחרי הסרט, כמה בנאלי, כמה פשוט הכל היה אז ואיפשהו בדרך משהו נהיה אחרת. ואז מיכאל התחיל לבכות, ולפני שהספקתי לשים לב, היא כבר הלכה ואמרה לי שנדבר מחר.אחרי שעתיים, דוד שלך הגיעה הביתה, נורא עייף, והוא אפילו נראה לי קצת עצוב. ואז חיבקתי אותו והוא חיבק אותי במין עצב כזה עטוף בשתיקה, כאילו שיש לו משהו להגיד לי גם כן. ואני לא מבינה, לכולם יש משהו להגיד לי, אבל הם לא אומרים. ושתבין, אני לא ממש זוכרת את הנשיקה הראשונה, אבל באותו הלילה, אני זוכרת שהוא לא יכול היה להרפות ממני וחיבק אותי והיה נראה לי שעוד רגע הוא יבכה, אבל הוא לא בכה, רק חיבק. ומאז, מאותו הבוקר, האוויר בינינו נהיה נקי יותר ומשהו השתנה ועכשיו אנחנו חוגגים שלושים ושלוש שנות נישואים עוד מעט. ודרך אגב, באותו הבוקר ראיתי שהשכנה שגרה בדירה לשעבר של בידרמן ארזה את הדברים שלה ועזבה, ואפילו לא באה להגיד לי שלום.** **
