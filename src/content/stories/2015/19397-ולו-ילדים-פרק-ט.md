---
id: 19397
title: "ולו ילדים - פרק ט'"
author: "הנדל"
author_id: 1549
date: "2015-12-07"
category: "אהבת גברים"
tags: ['משפחה וזוגיות']
prev_chapter_id: 19396
next_chapter_id: None
original_url: "http://gogay.co.il/story.php?id=19397"
---

# ולו ילדים - פרק ט'

"מה בדיוק אמרת להן שהן ברחו ככה? שאלתי את מיכה בחשדנות אחרי שפרשנו למיטה."אמרתי להן מה בדיוק אני חושב על צדיקות גמורות כמותן שמוכנות לאמץ ילדים שאימא שלהן לסבית ואבא הומו, והם בטח יצאו הפוכים כמו ההורים שלהם." גיחך מיכה ברשעות."זה הכל? כנראה שביידיש זה נשמע גרוע יותר, הן נראו די המומות, ואגב, זה די שטותי, מה שאמרת, עובדה שההורים שלי למשל שניהם סטרייטים, והנה, אני יצאתי הומו, וזה, נדמה לי, המקרה אצל כמעט כל ההומואים שאני מכיר.""זה דווקא נכון." הודה מיכה, קצת באי רצון, "אבל מצד שני הרי תמיד יש מוטציות.""מוטציה, וואללה? באמת, תודה רבה על המחמאה." נעלבתי והפכתי אליו את גבי.הוא לא נבהל, ליטף את גבי וישבני, כרסם את עורפי והוסיף מחמאות מתוקות באוזני, ולבסוף הצליח לשכנע אותי להתהפך אליו חזרה."אני יודע שלהגיד על מישהו מוטציה זה לא נשמע כל כך טוב, אבל מצד שני תדע לך שבלי מוטציות לא היו התפתחויות, וכולנו היינו ממשיכים להראות כמו קופים." הרצה לי, "תקרא את דרווין, תקרא על גנטיקה ותראה שאני צודק.""בסדר, אולי אחרי שהתאומים ילכו לצבא יהיה לי זמן להשלים את ההשכלה שלי בתחום הגנטיקה והתפתחות המינים על כדור הארץ." עניתי בציניות, "אבל ברצינות מיכה, אתה חושב שהם באמת עלולים... זאת אומרת... לדעתך זה גנטי, העסק הזה של ההומואיות?""לא יודע." הרצין מיכה, "יכול להיות שכן, ויכול להיות שלא, מצד אחד לרוב ההומואים והלסביות, עד כמה שהם יודעים, יש הורים סטרייטים, ומצד שני, יש יותר מידי מקרים של אחים או בני דודים הומואים, ואני מכיר לפחות משפחה אחת שהבת והבן חזרו בשאלה כי היא לסבית והוא הומו. לך תדע, אולי הסבא או הסבתא היו גם כאלה, אבל אף יהודי לא יצא מהארון בתחילת המאה הקודמת, ושמעתי אפילו תיאוריה שדווקא בגלל שכל כך הרבה הומואים ולסביות נשארו בארון והתחתנו אז...""עזוב אותך מתיאוריות." אבדתי את סבלנותי, "מה אני עושה אם הילדים שלי יצאו הומואים?""אהה... כלום? למרות שאני ממליץ מאוד שאם עד שהם יתחילו להיות פעילים מינית עדיין לא תהיה תרופה לאיידס, כדאי שלא תסמוך על החינוך המיני של בתי הספר ותסביר להם בעצמך איך ומתי חייבים קונדום, ובעצם, גם אם הם לא יצאו הומואים כדאי שתעשה את זה, ואגב, אתה יודע שלתומר היימן, הבמאי ההומו שעושה סרטי תעודה יש אח תאום, לא הומו? תאר לעצמך שאחד יהיה כזה והשני לא? זה לא יהיה מגניב?""לא." החמצתי פנים, "בכלל לא.""זאת אומרת שאתה מתעקש רק על בנים סטרייטים, רצוי בלונדיניים כחולי עיניים, ושיהיו ספורטאים טובים שיביאו רק עשיריות במתמטיקה?" לגלג מיכה."אל תגזים, מצידי הם יכולים להיות גם עם עיניים חומות ושערות שטניות, ואחרי שיגמרו להכין שיעורים במתמטיקה הם יכולים גם לקרוא מידי פעם ספר, בתנאי שזה לא יתנגש עם האימונים בכדור רגל. אתה יודע מה? אפשר גם כדור סל, ואפילו שחייה הולך מבחינתי.""אתה יודע שאתה אידיוט?" סח לי מיכה רכות."כן, אני יודע. רק שייוולדו כבר ושיהיו בריאים.""ומה אם לא? מה אם הם יצאו נכים או חולים או...""סתום." התרגזתי, "פשוט תסתום, אל תדבר על זה אפילו."מיכה נאנח ואמר לי שלא לדבר זה לא פתרון, והוא מקווה שאני מבין שילדים צריכים אהבה ותמיכה בכל מצב."אני יודע מיכה, אבל מה אם אני לא אוהב אותם? מה אם... אני נורא נורא פוחד, מזל שאתה איתי, אתה תעזור לי, נכון?""אני אעזור לך ולרות." הבטיח מיכה."רות? אל תהיה מצחיק, לא שמעת איך היא מדברת על התינוקות שעוד לא נולדו? בחייך, אפילו אימא שלה לא חושבת שהיא מסוגלת להיות אימא טובה.""נחיה ונראה." חייך מיכה חיוך מסתורי ועטף אותי בשמיכה, "ועכשיו לך לישון." פקד עלי, "ותהנה מכל רגע, מי יודע כמה עוד לילות שקטים יהיו לך בעתיד."כמה ימים אחרי אותה שיחה הסעתי את רות לעוד בדיקה אחת בבית החולים. היא יצאה ממנה מרוצה מאוד ובישרה לי שהעוברים במצב מעולה, והרופא אומר שהיא יכולה ללכת ללדת בראש שקט."ללכת ללדת?" בהיתי בבטנה הענקית, "אבל... את לא צריכה שיהיו לך קודם צירים וזה?""אני לא חייבת, למזלי יש דבר נהדר כזה שנקרא ניתוח קיסרי. קבעתי לי תור ובעוד יומיים, על הבוקר, אני נכנסת לניתוח ויוצאת בלי הבטן ובלי כאבים." הודיעה לי רות בעליצות."ניתוח בלי כאבים?" פקפקתי."טוב, בטח התפרים יכאבו לי קצת אחרי שההרדמה תעבור, אבל זה שום דבר לעומת לידה.""אבל קראתי שלידה טבעית הרבה יותר בריאה לעובר, ההרדמה לא עושה טוב לעוברים, מומלץ לעבור ניתוח קיסרי רק במקרה של סכנת חיים." הפגנתי את הידע שצברתי בזמן שהמתנתי בבית ללידה.רות לא התרשמה מדעותיי המלומדות. "על כמה נתערב שמי שכתב את השטות הזו היה גבר שבחיים לא היה עומד בכאבים של לידה טבעית?" התנצחה איתי במרירות, "האידיוט שכתב את זה בטח לא היה מוכן לעשות אפילו סתימה בלי הרדמה, אבל את הנשים הוא שולח ללדת ככה, טבעי, כמו שילדה הסבתא שלו. שילך לכל הרוחות! קודם אני רוצה לראות גבר שמוותר אפילו פעם אחת על הרדמה... סבלתי מספיק לאורך כל ההיריון הארור הזה, את הלידה אני רוצה לעבור בכיף, כמו מלכה." הצהירה והחלה ללכת לכיוון היציאה ואני מדשדש בשתיקה בעקבותיה.מה יכולתי לענות לה? אני הרי פחדן ידוע ואפילו כשעושים לי ניקוי שיניים אני מתעקש על הרדמה. שתקתי בהכנעה ולקחתי אותה הביתה, מקשיב איך היא מתזזת בנייד את המתווך ששכרה כדי שישכיר את הדירה שהיא חלקה עם מימי, ודורשת ממנו שימצא לה באותה הזדמנות גם דירה להשכרה באותו המחיר, כך שממחיר הדירה שהיא משכירה תוכל לממן את הדירה שהיא תשכור, ורצוי גם שיישאר קצת עודף כי היא מתכוננת לפנק את עצמה בחודשים הבאים."דירה עם שני חדרי שינה זה מספיק ודי בשבילי. כן, נכון שאני עומדת ללדת, אבל התינוקות לא יגורו איתי. כן, אמרתי תינוקות, יש לי תאומים, תודה רבה, אני עומדת ללדת בעוד יומיים בניתוח קיסרי ככה שאני אהיה פנויה לראות דירות רק בעוד שבוע בערך, אל תדאג לתאומים, יש לי סידור בשבילם." גיחכה וסגרה, מרוצה מאוד מעצמה.עוד באותו לילה היא העירה אותי ואת מיכה בדפיקות עזות על הדלת ודרשה בהיסטריה שניקח אותה לבית החולים כי ירדו לה המים. "רק קמתי לעשות פיפי ופתאום..." גנחה."את בטוחה שבאמת ירדו לך המים? אולי זה רק..." ניסה מיכה המנומנם לדחות את רוע הגזירה – הוא ממש שנא לקום באמצע הלילה."כן מיכה, אני בטוחה לגמרי." קצרה רוחה של רות. היא התפרצה לחדרנו, מתעלמת מכך שאנחנו בקושי לבושים, חטפה בקוצר רוח מגבת גדולה מהארון, ושלפה מאי שם תיק גדול שהכינה כנראה מבעוד מועד."בשביל מה המגבת?" תהיתי, "אין מגבות בבית חולים?""בשביל לשבת עליה עד שנגיע." השיבה רות בקור רוח מפתיע, "אני לא רוצה להשאיר לך שלולית של מי שפיר על המושב, קח את התיק, יש בו את כל המסמכים שלי, התיק הרפואי שלי, כותנת לילה ומברשת שיניים."  "היא זכרה לקחת הכל." התפעלתי באוזני מיכה אחרי שהפקדנו את רות בידיה של אחות חדר הלידה, "איזה אישה, באמת כל הכבוד, היא חשבה על הכל מראש.""על הכל חוץ מאשר על הלידה, היא בטח נורא עצבנית שכל התוכניות שלה לניתוח קיסרי נעים ונחמד נהרסו, אני רק מקווה שתהיה לה לידה קלה.""גם אני, נכון שהיא מרגיזה אותי בטירוף לפעמים, אבל לידה, ועוד של תאומים זה לא צחוק.""ממש לא." הסכים איתי מיכה, "ואל תשכח שהיא כבר כמעט בת ארבעים... לידה ראשונה בגיל כזה זה ממש לא קל, בזמנים כאלה אני מצטער שאני כבר לא דתי." נאנח, אבל כשדוס מזוקן אחד הציע לו להניח תפילין הוא גירש אותו מעל פניו, וליתר ביטחון גם נישק אותי על פי, מה שגרם לדוס לברוח מאיתנו כחץ מקשת.בשש וחצי בבוקר הציצה אחות חיוורת מעייפות לחדר ההמתנה ושאלה מי האבא של התאומים? ניתרתי ממקומי בבהלה, מניח למיכה להמשיך לנמנם על הכורסא הקשה של בית החולים, והלכתי אחרי האחות שהובילה אותי במסדרונות מתפתלים מדווחת  לי תוך כדי הליכה שהלידה הייתה די קלה, ושהתאומים נולדו במשקל של קילו וחצי האחד, וקילו שלוש מאות השני, והאפגר שלהם הוא כעת תשע. האימא ישנה בחדר ההתאוששות והקטנים ישנים גם הם באינקובאטורים, וכן, אני בהחלט מוזמן לראות אותם.עמדתי מוקסם, בוהה מבעד לדפנות השקופות של האינקובאטור בשני התינוקות הזעירים והמושלמים ביותר שראיתי מימי, והצטערתי בכל ליבי שאימא שלי לא יכולה לראות אותם גם כן."הם כל כך יפים." לחשתי לאחות, ופתאום, לראשונה בחיי, התחלתי לבכות מרוב אושר. הם היו ורודים ועדינים כל כך, לבושים רק חיתולים וגופיות לבנות זעירות וכפות ידיהם הזעירות היו הדבר המדהים ביותר שראיתי מעולם. בעודי מתבונן בהם הופיעה אחות צעירה וחייכנית, אמרה לי, "מזל טוב אבל'ה." פתחה דלת קטנה בדופן האינקובאטור, חבשה על ראשו הקרח של אחד התאומים כובע צמר זעיר בצבע כחול והגישה לי עוד כובע זהה, בצבע ירוק."רוצה לשים לו את הכובע?" שאלה במבטא רוסי קל וחייכה אלי בחביבות.לא הייתי מסוגל לדבר ולכן רק הנהנתי, והיא פתחה את הדלת השקופה וזזה הצידה, מניחה לי להכניס את ידי, שנראו פתאום ענקיות ומגושמות, לתוך החלל החמים."אל תפחד, פשוט תלביש לו את הכובע." הורתה לי.בידיים רועדות חבשתי את הכובע על ראשו של התינוק, וליטפתי באצבע אחת את לחיו וכתפו. הוא הביט בי בעניין בעיניים כחולות כהות ואז פיהק פתאום - הפיהוק החמוד והנפלא ביותר בעולם."יש לכם כבר שמות?" התעניינה האחות בסקרנות."לאחד אני רוצה לקרוא אריאל, על שם אריאלה, אימא שלי זיכרונה לברכה." גיליתי לה, "ולשני אהה..." הרעיון צץ פתאום במוחי, כאילו המתין כל אותן שנים להזדמנות המתאימה, "לשני אני אקרא רפאל על שמו של... של חבר שלי שנהרג בצבא." החלטתי, מפתיע את עצמי מפני שכבר מזמן לא חשבתי על רפי היפה שהייתי מאוהב בו בסתר לאורך כל התיכון. הוא התגייס לסיירת כמו שתמיד תכנן ונהרג בתאונה מטופשת חצי שנה לפני השחרור. אימו והחברה שלו התייפחו מרה על קברו בעוד שאר הנוכחים מוחים דמעה. רק אני נשארתי קפוא וכאילו אדיש. לבכות עליו בכיתי רק בלילה, כשהייתי לבד. לא חשבתי עליו כבר למעלה מחמש עשרה שנים, מוזר שהוא קפץ לי לראש דווקא עכשיו.
