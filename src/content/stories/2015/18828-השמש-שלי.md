---
id: 18828
title: "השמש שלי"
author: "קיפודית"
author_id: 1946
date: "2015-04-20"
category: "אהבת נשים"
tags: ['המומלצים']
prev_chapter_id: 18689
next_chapter_id: 18849
original_url: "http://gogay.co.il/story.php?id=18828"
---

# השמש שלי

הגשם דופק על החלון, כאילו אפילו אלוהים בוכה את הפרידה הזאת. הפרידה הכל כך לא הגיונית שלנו, לא הגיונית אפילו יותר מגשם זלעפות באמצע אפריל. זה לא אנושי לקטוע אהבה כל כך גדולה. רודף אותי המבט שלך, הבכי. כואב לי שכואב לך יותר משכואב לי על עצמי. חסר לי המגע שלך, החיבוק. מה לא הייתי נותנת כדי שתהיי פה ותחבקי אותי עכשיו. אני יושבת בסלון על הספה החומה, זאת שישבת איתי עליה לפני כמעט שלשה שבועות, ישבנו בערך שלוש דקות לפני שנצמדת אלי ונשכבת מעליי, גורמת ללב שלי לדהור כמו מטורף מהאהבה העצומה שבינינו. משם עברנו למיטה כי היית עייפה וכי כל מה שרציתי היה להיות לידך בכל דקה שאפשר, נשכבתי מאחורייך וליטפתי לך את הגב, הסתובבת אליי ואמרת שמזמן לא היה לך שקט. שקט, ציוץ ציפורים ופעימות הלב שלי ואני נמסתי לתוכך.אתמול נפגשנו שוב, אחרי שבועיים של געגועים, שבועיים יותר מידי. נכנסנו אל הבית, בקושי הספקנו להניח את התיקים וכבר היינו אחת בזרועות השניה. מתמזגות, מתנשקות, מתחבקות ומצחקקות. נותנות לכל הגעגועים שהציפו אותנו להשתולל ולהתפרץ. שכבנו על הסדינים הלבנים, אפילו לא לקחנו את הזמן להיכנס לתוכם, לא מבזבזות אף שנייה מיותרת. הורדנו את הבגדים, נצמדנו עור לעור כמו שרציתי ודמיינתי בכל הימים שבהם לא היית לצידי. אמרת לי שאת אוהבת אותי ואני אמרתי גם לך וידעתי שהאהבה הזאת היא הגדולה שהייתה לי בחיי. אבל ידעתי גם את מה שאת לא ידעת אז, שהיא עומדת להיקטע בעוד כמה שעות. 
 אני צריכה ללכת אמרת אחרי כמה זמן. ואני כמו בסוף כל שיחה או שהות אתך התכנסתי בעצמי, יודעת שמיד תיעלמי לי ותיקחי אתך את השמש שלי. התיישבתי על קצה המיטה מתקשה לנשום. בכל פעם כשאת צריכה לסיים את השיחה או ללכת אני מרגישה את האוויר בורח לי. 
 קמתי אל המראה לארגן את השיער שנפרע מרב אהבה. הסתכלת עלי ובאת לחבק אותי מאחור, עוטפת אותי בכל כך הרבה אהבה, ככה מול המראה. כל מה שרציתי הוא שנשאר ככה חבוקות לעולם. רציתי שלא תלכי ממני, שלא תיעלמי לי שוב.אחרי שנפרדנו לא יכולתי לנשום, הייתי צריכה להכריח את עצמי להסתכל עלייך הולכת רק כי ידעתי שלא תהיה לי הזדמנות אחרת לראות אותך ככה, עדיין קצת שלי וכי ידעתי שאת מסתכלת עליי ומחפשת מבט אחרון של אהבה.כל רטט בנייד מקפיץ אותי, אולי זאת את, אולי כתבת הודעה, שלחת סמיילי... משהו שיגרום לי לנשום קצת יותר. אבל זאת לא את, כי הבטחת. כמו שחשבתי החברה שלי צעקה עליי כשראתה ששמתי שוב תמונה של שתינו על המסך של הנייד אבל גם היא הייתה חייבת להודות שאנחנו כל כך יפות יחד והבינה שהפעם אין על מה לדבר ואני לא אוריד את התמונה. יושבת על הספה החומה, זאת שהפכה למיטה שלי כי במיטה זה מרגיש כל כך לבד. יושבת ובוהה, יושבת ובוכה. אולי יום אחד יהיה לך את האומץ לבחור בי, אולי תחזרי אליי ותהיי שלי, כי זה כל מה שאני רוצה.
