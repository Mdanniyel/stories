---
id: 18565
title: "רגילה - פרק ט'"
author: "ליתי"
author_id: 1676
date: "2015-01-13"
category: "אהבת נשים"
tags: ['צבא וגאווה']
prev_chapter_id: 18564
next_chapter_id: 18567
original_url: "http://gogay.co.il/story.php?id=18565"
---

# רגילה - פרק ט'

מסתבר ששרון נתנה לשגיא את הטלפון שלי והוא התקשר במוצ"ש. הייתי המומה כשהבנתי שהוא בצד השני של הקו. אם לפחות היא היתה מכינה אותי, אבל זו שרון, חדורת מטרה. הוא שאל לשלומי ואמר שהוא מאוד נהנה במסיבה והתחלנו לצחוק מהדברים שהיו שם, כאלו הכרנו שנים, ואז הוא אמר באגביות שהיה שמח לראות אותי, בקרוב. "אני לא יודעת," אמרתי לו, "מחר אני חוזרת לג'וליס ובטח לא אצא סוף שבוע הבא.""מה לגבי עכשיו?" הוא שאל."עכשיו?" שאלתי בהפתעה. כבר היה מאוחר והייתי בפיג'מה, מול הטלוויזיה עם המשפחה. ראיתי שאימא עושה לי עושה לי עם היד שאזרום, ובעיניה ראיתי ניצוץ של שמחה. "לאן נלך?" שאלתי אותו, והוא אמר שהוא יבוא לאסוף אותי ונלך לבית קפה נחמד שהוא מכיר, ושהוא יוצא עכשיו מנתניה ויהיה אצלי תוך שעה. סגרנו את השיחה כשאני בהיסטריה. קמתי מהר, רצתי לחדרי, אך לא ידעתי מה ללבוש. לבסוף, לבשתי שמלה שקניתי שנה שעברה, לבשתי אותה רק פעם אחת בליל הסדר, היא הייתה די קיצית, אז שמתי מעליה ז'קט ג'ינס, פיזרתי את השיער ואפילו מרחתי אודם.כשירדתי מהמדרגות אימא ממש צהלה, אבל אמרה שאני לא יכולה ללכת עם הז'קט הזה והכריחה אותי ללכת איתה לארון שלה והוציאה ז'קט מחויט בצבע שמנת שבחיים לא חשבתי שאלבש אותו, אבל להפתעתי הוא היה במידתי. "מה עם קצת אייליינר?" שאלה אותי."בשביל מה, הוא כבר ראה אותי בלי." אמרתי אך אימא כבר הרטיבה את העיפרון השחור וציירה לי קו קליאופטרי מעל העיניים. זה באמת היה יפה, אבל הרגיש לי קצת כמו פורים. "הוא צריך לבוא כל רגע," אמרתי."תכניסי אותו, כן?" היא אמרה."מה פתאום אימא, אני ישר יוצאת החוצה, אל תעשי מזה עניין.""מה לא עניין, הוא טייס לא?" היא קרצה לי, ואני התפלאתי, הרי לא סיפרתי לה בכלל מה היה בדיסקוטק. הוא הגיע בדיוק אחרי שעה וצלצל בשער, לפחות הוא לא צפר מהאוטו כמו שכולם עושים. לפני שאימא תלך אחרי יצאתי החוצה בריצה, הוא עמד מחוץ לאוטו ופתח לי את הדלת כדי שאוכל להיכנס. כמה ג'נטלמני מצידו חשבתי לעצמי, אבל ישר הרגשתי לא נוח, מה הוא חושב, שאני לא יודעת לפתוח את הדלת לבד?"לאן נוסעים?" שאלתי, והתפלאתי מכל הריחות באוטו שלו - ריח האפטרשייב שלו וריח המנטה המשכר שהפיץ העץ שהיה תלוי על המראה."יש מקום נחמד בנחלת בנימין." אמר, וישר חשבתי על ה'הישי', אבל לא אמרתי כלום. הוא לקח אותי ל'בלקוני', בית קפה/פאב, בדיוק בקצה השני של נחלת בנימין. עלינו למרפסת במדרגות תלולות, ולמרות התור הגדול המלצרית ישר מצאה לנו שולחן, ולא סתם שולחן אלא שולחן רומנטי עם נר ונוף על כל הנחלה."איך הצלחת להשיג את השולחן כל כך מהר?" שאלתי, והוא אמר שהוא יצא עם המלצרית תקופה, אך לא פירט. ממש התאום של רותם חשבתי לעצמי, והתחלתי להרגיש טיפשית. "ראית את גלי עטרי?" שאלתי אותו, כי כשנכנסנו היא בדיוק עברה. "בטח, אני רואה אתה כל הזמן." ענה.וואו, ממש התאום של רותם, חשבתי וצחקתי. המלצרית הביאה לנו תפריטים ושגיא והיא החליפו מבטים ארוכים. אין לו בושה לבחור חשבתי לעצמי, אבל הייתי יותר מרוגשת מידי מכדי לשפוט אותו. "יש לי תיאוריה," הוא אמר, "איך שבחורה שותה את הקפה שלה אני ישר יודע איך היא במיטה.""מה זאת אומרת?" שאלתי וישר התחרטתי."אני יודע הכל, אם היא אוהבת את הקפה עם קצף או לא, חם, רותח או פושר, אם היא גומרת את כל הכוס או משאירה קצת, או אם היא אוהבת לאכול את הקצף עם כפית." הוא יכול להמשיך ככה שעות, חשבתי לעצמי, אבל המלצרית כבר הגיעה ושאלה מה נרצה לשתות. הוא אמר שהוא רוצה אספרסו כפול בכוס זכוכית עם שלושת רבעי מים ועשה פרצוף שלא משתמע לשתי פנים. אולי בגלל שכבר היה מאוחר ומחר יש צבא, ואולי בגלל ההרצאה שהוא נתן לי אמרתי למלצרית שאני רוצה שוקו. את אכזבתו אפשר היה לראות על פניו, והוא כבר היה עסוק בלעשות עיניים לעוברות ושבות. אני כבר פנטזתי להיות בבית במיטה, וכל ההתלהבות ירדה לי בבת אחת. כשהגענו לחניה ליד ביתי הוא הפתיע אותי כשהוא רכן כדי לנשק אותי, קמתי מהר מהמושב, וסיננתי לילה טוב כשאני כבר מחוץ לדלת. אני חושבת שאני אהרוג את השרון הזאת. כשנכנסתי הביתה אימא הייתה בסלון. היא כאלו קראה בעיתון, אבל זה ממש לא התאים לה כי בלילה היא רגילה לראות טלוויזיה במיטה. "איך היה?" היא שאלה, "למה חזרת כל כך מוקדם?" המשיכה."סתם, לא היה משהו." אמרתי, אבל אז התחילו לי דמעות."למה את בוכה?" היא שאלה אותי, "הוא התנהג לא בסדר, להעיר את אבא?""לא, מה פתאום, אני פשוט לא מבינה את הגברים האלה," אמרתי לה. "כל פעם שאני איתם אני מרגישה כאלו זה מלחמת העולמות. למה הם כל כך שונים מאיתנו? למה הם חושבים רק על דבר אחד?""זה לא בדיוק ככה," היא אמרה, "לא כל הגברים אותו דבר, תראי את אבא. יש כאלה ויש כאלה. חוץ מזה," היא המשיכה, "גם לנו, הבנות, מותר לחשוב על מה שהם חושבים, לא? אבל לא כולם מושכים באותה מידה, את יודעת למה אני מתכוונת." "לא," אמרתי לה."אני מתכוונת שאולי את פשוט לא נמשכת אליו." לא ידעתי מה אימא רוצה ממני, מה יש להימשך או לא להימשך כאן ועוד בדייט ראשון, הוא חתיך, חמוד, יש לו חיוך יפה וריח טוב, זה לא מספיק? "טוב," היא אמרה, "יהיו אחרים, לא צריך להתייאש כבר עכשיו." ואני הלכתי לישון מבולבלת.כשהגעתי ביום ראשון לג'וליס, סיפרתי לאורלי וללימור על הדייט ההזוי שהיה לי. הן צחקו כששמעו שהזמנתי שוקו. אבל אחר כך הצחוקים הפכו לאווירה עוינת משהו. אורלי כעסה שלא סיפרתי לה שאני יוצאת איתו, "מה זה טלפון בשבילך?" היא שאלה, אבל הסברתי שלא היה לי זמן, וגם שאימא שלי ישבה לי על הווריד. לימור ישר אמרה שהוא בטח הלך לישון עם כאב ביצים, ושהיא לא מבינה למה יצאתי איתו בכלל, ברור שהוא היה חרמן וזהו. "אז מה תעשי?" שאלה אורלי."אני אהרוג את שרון, זה מה שאני אעשה." עניתי."מה היא אשמה?" שאלה לימור, "את האהבלה שהסכימה לצאת איתו לדייט." פתאום התגעגעתי לחברות שלי מהשכונה. הן מכירות אותי, הם יודעות עליי הכל, מהן לא הייתי חוטפת ככה על הראש בגלל דבר כזה. הרי זו היתה הפעם הראשונה שיצאתי לדייט, נכון שזה היה הזוי ונגמר יותר הזוי, אבל קצת פירגון, בכל זאת שיחקתי אותה, חתיך טייס חיזר אחריי, אסף אותי, פתח לי את הדלת, ארגן שולחן במרפסת. דפקתי הופעה, קצת ריענון מהמדים שלי והן אפילו לא ראו. כל כך התחשק לי לשבת איתן באיזה בית קפה, להזמין עוגת היער השחור ושוקולטה, ולצחוק על כל העניין. באמת הזנחתי אותם, ובשביל מה? הרי הן היו נאמנות לי כל חיי. ואז עלה בי רעיון. בערב התקשרתי מהטלפון הציבורי לרותם. שאלתי אותה לשלומה והיא אמרה שחיכתה שאתקשר בסופ"ש כדי שנצא ביחד. "באמת, איך הולך בתחום הזה?" שאלתי. היא אמרה שהיא מרגישה שכבר מיצתה את כל העיר הזאת. "אולי מישהו מעיר אחרת יעניין אותך?" שאלתי."מה זאת אומרת?" היא שאלה. סיפרתי לה שיצאתי עם מישהו מנתניה, ושהוא ממש הזכיר לי אותה. "ולמה את לא ממשיכה לצאת איתו?" היא שאלה."כי אני לא נמשכת לבחורים כאלו, אבל כדאי לך, הוא חתיך וטייס." אמרתי."באמת? נשמע דווקא אחלה.""אז אני אמסור לו את הטלפון שלך, טוב?" השבתי את כבודי האבוד גם בפני רותם וגם בפני שרון כשהתקשרתי אליה ואמרתי לה שלא הלך לי עם שגיא, אבל יש לי להכיר לו מישהי מהממת וחתיכה מתל אביב, והיא אמרה שהיא תדאג לתת לו את הטלפון בהקדם האפשרי. התקשרתי לחברה שעשיתי בשבילה את התחקיר הביטחוני. הופתעתי שהיא רצתה וקיבלה תפקיד סודי כי לא הייתה בה טיפה של דיסקרטיות. ידעתי שאם אדבר איתה היא תרשת אותי עם שאר החברות ולכן פתחתי בזה שאמרתי שהתגעגעתי, ושהייתי בטירוף הצבאי שלי, אבל עכשיו הכל נרגע, והצעתי שביציאה הבאה הביתה נצא כל החברות ביחד, כמו פעם. "את יכולה לסמוך עליי, אני אארגן את כל החבורה." היא הבטיחה."תודה." עניתי והרגשתי הקלה. נכון שנשארתי שבת בבסיס, אבל ידעתי שבחמשוש הבא אני אסע לבד הביתה, ההורים יפנקו אותי, אני אצא עם החברות כמו פעם, בלי צורך לארגן, להסיע או לארח אף אחד. קצת שקט.ביום חמישי הגעתי הביתה, התקלחתי והתארגנתי ליציאה עם הבנות. קבענו להפגש בבית קפה ברמת אביב, אבל שעה לפני הבנתי שלאף אחת אין אוטו, ושוב, כמו תמיד, אני זאת שאספתי כל חברה מביתה, אבל כך גם הרווחתי עוד כמה דקות בחברתן. צרחנו כשנפגשנו, היו חיבוקים ונשיקות, שמתי בטייפ את הקסטה שתמיד שמענו, וזה היה כאלו לחזור בזמן. הבנות כבר התגייסו, אבל רובן היו פקידות, גם זאת עם התפקיד הסודי, ואחת מהן התחילה קורס בחיל קשר, וכשהיא הסבירה על מה זה, לא הבנתי כלום. אפילו שסיימתי מגמה ריאלית אני מאוד לא טכנית. הגענו לבית הקפה, התיישבנו והזמנו מרק. הבנות סיפרו, כל אחת בתורה, על הצבא, על הבגדים שהיא קנתה, ונראה שהן התעניינו וכן שמרו על קשר אחת עם השנייה. הרגשתי קצת מבחוץ. רציתי לספר להן עליי, על המקומות שהלכתי אליהם, העולם שנחשפתי אליו, אבל פחדתי מתגובתן, וגם לא ידעתי במה להתחיל אפילו. כשסיפרתי על תפקידי כמ"כית, הם השתעממו די מהר, אפילו בסיפורים המצחיקים, באומרן שאת הטירונות הן כבר עברו, תודה לאל.                     היה נחמד, המרק היה טעים, החברה היתה נעימה, אבל הקצב לא התאים לי. כמו שבטירונות ובקורס ואחרי זה בשירות היה לי מן מקצב תזזיתי, הקצב הזה, הלאה, שלא מתקדם לשום מקום, כבר לא התאים לי. איפה הערבים שחזרתי בארבע בבוקר, קצת שתויה, עם אורלי ולימור? איפה האנשים היפים שראיתי, הטיפוסים הצבעוניים, איפה אנשים ערניים כמוני? שמחתי שפגשתי אותן, זה באמת היה מחמם את הלב והן שמחו שהתקשרתי, אבל פתאום הרגשתי כמו סגירת מעגל ולא פתיחה שלו, וידעתי שביציאה הבאה אצא עם החברים החדשים שלי.בחמישי כבר היינו ב'הישי'. לימור, שירה, אורלי ואני, אפילו ניר ורביב הגיעו. כל כך שמחתי שהחבורה שוב ביחד. בהתחלה ישבנו לאכול ולפטפט, אבל עד מהרה היינו על רחבת הריקודים. לימור עם שירה, ניר עם רביב  ואני עם אורלי. שם כבר הרגשנו בבית, ובתוך כמה דקות אורלי ואני כבר פצחנו בריקוד סוער. כמה נוח ונעים לרקוד במקום בלי חוקים, כמה נחמד להיות מי שאתה, לרקוד עם מי שאתה רוצה ואיך שאתה רוצה. מי היה מאמין שאני ארגיש שייכת במקום הכי שונה ממני. אורלי הציעה שנשתה לדייט הראשון שלי עם בחור, ואני אמרתי לה שזה לא מצחיק, הרי ניסיתי למחוק כבר את העניין מהזיכרון, אבל היא התעלמה ממחאותיי והזמינה לכולם יין נתזים בטעם אפרסק. השקנו כוסות, אמרנו לחיים, הסתכלנו בעיניים, וראיתי שאורלי ולימור התגעגעו אליי, פתאום לא הייתי כל כך מובנת מאליה, הריחוק ש"כפיתי" עליהם עשה לכולנו טוב, ואני עוד פחדתי שאאבד אותם. אחרי זמן לא רב המשקה עלה לי לראש, במיוחד אחרי ששתיתי קודם בירה. מזל ששירה היתה שם כדי להחזיר את כולנו הביתה, כמובן באוטו שלי.כשחזרנו הביתה, אורלי ואני, ניסינו להיכנס כמה שיותר בשקט כי כבר היה מאוד מאוחר. היינו עייפות וממוטטות, ובעיקר שיכורות. בחיים עוד לא קרה לי שהייתי גמורה ככה, וזה הפחיד אותי, אבל ידעתי שאני בידיים טובות, אני בבית שלי ואורלי שם לשמור עליי. למרות שלא היה קר הרגשתי קפואה, וכשנכנסתי למיטה עטפתי את עצמי בשמיכה וניסיתי לחמם את עצמי. אורלי נשכבה במיטת החותנת לידי, אבל כשראתה שאני מנסה להתחמם, עברה למיטה שלי ונכנסה מתחת לשמיכה. היא התחילה לחמם אותי עם ידיה מעל השמיכה והעבירה את ידיה המהירות על הגב שלי. לכן הייתי צריכה להיות קרובה אליה וראשי היה בשקע צווארה והיא המשיכה לחמם אותי ועשתה קולות של חימום מהפה שנשמעו כמו טרקטור, וזה הצחיק אותי נורא. היא אמרה לי שאני צריכה להיות בשקט כי ההורים שלי יתעוררו, אבל לא יכולתי להפסיק לצחוק. היא אמרה לי שאם לא אשתוק היא תשתיק אותי. "איך תשתיקי אותי בדיוק?" אמרתי והמשכתי לצחוק, אז היא התקרבה אליי ונישקה אותי בפה. זו היתה נשיקה חפוזה, כי היא ישר זזה ורציתי להגיד לה, "הצלחת להשתיק אותי," אבל לא הצלחתי כי השפתיים שלנו שוב נפגשו והפעם התנשקנו עמוק וארוך. כזאת נשיקה עוד לא היתה לי, מסוכרנת, כאלו הפיות שלנו התאימו מתמיד, כאלו יש להם נקודות חיבור ייחודיות כמו פאזל, נשיקה לוהטת, אבל לא אגרסיבית או פולשנית. הידיים שלה כבר היו סביבי מתחת לשמיכה וכך גם ידיי והמשכנו להתנשק עמוקות וארוכות. כשהפסקנו את הנשיקה שלנו לא יכולתי לנשום, ואורלי כבר הייתה מולי עם דמעות על לחייה. "למה את בוכה?" שאלתי והתחלתי לבכות גם כן, בכל זאת היתה זו הנשיקה הראשונה הרצינית שלי. כשנרגענו קצת, שאלתי שוב אך היא סירבה להגיד לי למה, ואמרה שאנחנו שיכורות מידי, והיא לא רוצה להרוס את החברות בינינו. אמרתי לה שהיא לא אשמה, שתינו התנשקנו, אבל היא אמרה שזו לא הפעם הראשונה שהיא חושבת על זה איתי והיא לא רוצה לבלבל גם אותי. "לבלבל אותי במה?" שאלתי, אבל ידעתי בדיוק למה היא מתכוונת. שתקתי והיא אמרה לבסוף, "לא פעם ולא פעמיים קיבלתי מחניכות מכתבי זימה, הן כתבו שהן אוהבות אותי ונמשכות אליי, אבל חשבתי שזה קשור לזה שאני המפקדת שלהם, מן מושא הערצה כזה, ובכלל, שהן המבולבלות, לא אני, ועכשיו אני קולטת, אולי הן ראו משהו שאני עצמי לא ראיתי? ועם כל הכבוד, היה לי חבר הומו והיום הייתי ב'הישי', ועכשיו אני במיטה עם מ"כית אחרת.""מה אני אגיד?" אמרתי לה, "אני לא קיבלתי מכתבי זימה, ואפילו לא היה לי חבר." הבכי שלנו הפך לצחוק. לבסוף היא נרדמה, אבל הייתי טרודה מכדי להרדם. מצד אחד, זו היתה החוויה הכי מרגשת שהיתה לי בחיים, מצד שני, החוויה הזאת היתה עם אישה.
