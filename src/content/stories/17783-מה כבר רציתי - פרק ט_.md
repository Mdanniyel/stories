---
id: 17783
title: "מה כבר רציתי - פרק ט'"
author: "שקוף"
author_id: 1717
date: "2014-04-03"
category: "אהבת גברים"
tags: ['איידס', 'מיניות וזוגיות']
prev_chapter_id: 17782
next_chapter_id: 17784
original_url: "http://gogay.co.il/story.php?id=17783"
---

# מה כבר רציתי - פרק ט'

עמדתי פעור פה ונדהם, מביט בהם בלי להאמין למראה עיני. מקס התעורר וחייך אלי. "תירגע טמבל, זה לא מה שאתה חושב."
הלכתי לסלון וצנחתי על הספה, עייף עד בחילה ואחוז סחרחורת. מקס התיישב לצידי והחל להפשיט אותי בעדינות.
"מה אתה עושה? מפגר, תעזוב אותי, אני הרוג מעייפות, תוריד מעלי את הידיים, יא סוטה."
"טיפש. אני עוזר לך להתפשט. אתה נראה הרוג."
"אני באמת הרוג. מה אתה עושה עם החבר שלי במיטה שלי?"
"מחכה לך שתבוא ותחליף אותי."
"באמת יפה מצידך, מה הייתי עושה בלעדיך?"
"לא יודע מה אתה היית עושה, אבל אני כאן כי אפי לא הסתדר בלעדיך והיה צריך מישהו לידו. ישנתי איתו כל השבוע, לבד הוא פשוט לא נרדם, או יותר גרוע, נרדם ומתעורר מסיוטים."
"ולא היה ביניכם כלום?"
"אל תתחיל גם אתה, מספיק יהודה - יוסף שיגע אותי."
"מי זה יהודה – יוסף?"
"נו, זה הבחור הזה ש... אתה יודע."
"מי? הנשוי?"
"כן."
"מה אכפת לו מה אתה עושה כשהוא עם אשתו."
"עובדה שאכפת לו, וזה שהוא נשוי לה לא אומר כלום, הם לא... זאת אומרת הוא... לא חשוב, אתה לא תבין."
"אני אבין אם תסביר לי."
"אין מה להבין, הוא אוהב אותי ואני אותו." אמר מקס ונאנח מעומק לבבו.
"אתה מקס? אתה מאוהב?"
"כן, מה אתה מופתע כל כך?"
"לא יודע. לא מתאים לך. לא חשבתי שזה יקרה לך אי פעם."
"גם אני לא, אבל עובדה, קרה."
"תירגע, תשתה קצת וודקה. אל תחשוב כל כך הרבה, אולי זה יעבור לך עם הזמן?"
"אני מאוד מאוד מקווה שלא. אני כל כך מאושר גולי, אף פעם לא ידעתי שאפשר להיות מאושר כל כך, וזה לא שאני לא אוהב אותך מאוד, אבל אני ויהודה - יוסף... אתה מבין?"
"כן, מקס, אני מבין."
"תדע לך שאפי ממש, אבל ממש, צריך אותך. איך היה עם ניסו?"
"היה אחלה, הוא היה ממש בסדר והכל היה אחלה, אבל אני מת מעייפות. לך הביתה מקס."
"אני הולך. תן לאפי חיבוק ענקי בשמי, ותנסה לשכנע אותו לקחת משהו שיעזור לו להיפטר מהדיכאון. יאללה ביי."
"למה מקס התכוון?" שאלתי את אפי אחרי שהתחבקנו והתנשקנו והראנו זה לזה כמה התגעגענו אחד לשני.
"מקס נודניק." אמר אפי בפסקנות וניסה לסתום לי את הפה בנשיקה. "מי זוכר מה הוא אמר?"
"מקס הנודניק אמר שאתה סובל מדיכאון." ניסיתי לרענן את זכרונו.
"שטויות הייתי קצת מצוברח בלעדיך והוא ישר..."
"מה זאת אומרת קצת מצוברח?" חקרתי אותו, מדחיק את צביטות נקיפות המצפון שלי שנזכר להתעורר דווקא עכשיו. הוא היה עצוב וסבל געגועים ואני... איזה חרא אני!
"היה לי מצב רוח רע, קורה לפעמים, לא?"
"אכלת?" שאלתי וצבטתי את צלעותיו מעמיד פנים שאני מכשפה רעה שמנסה להחליט אם הוא עסיסי דיו להפוך לצלי נאה בתנור.
"אוי... זה מדגדג." התפתל אפי, "בטח שאכלתי, קצת פחות, אבל אכלתי."
"פריכיות אורז, נכון?"
"וקוטג', וגם ירקות."
"זה הכול? אפי, באמת!"
"די נודניק. לפחות הורדתי קצת במשקל. תבדוק את התחת שלי, נכון שהוא קטן יותר?"
" טיפשון שכמוך, אם התחת שלך יהיה קצת יותר קטן אני אצטרך מיקרוסקופ כדי למצוא אותו."
"אהה, אתה סתם אומר את זה כי אתה רוצה סיבוב שני." התחנחן אפי.
האמת שרציתי לישון, אבל ברור היה שהוא צבר מטען גדול של חרמנות בהיעדרי וציפה לסיבוב שני. לא היה לי לב לאכזב אותו ומאחר והתיאבון בא עם האוכל... אז כן, היה סיבוב שני שאחריו הוא התרכך מספיק כדי להודות שאולי, חוץ מבעיות תיאבון, היו לו גם קשיים להירדם, אבל בכך אשם מקס.
"מקס לא נתן לך לישון? הוא נחר, נכון? צריך לצבוט אותו עד שהוא מסתובב על הצד ואז יש שקט."
"באמת?" הביט בי אפי בחשדנות, "איך אתה יודע?"
"אהה... לא חשוב. אנחנו לא מדברים עכשיו על מקס אלא עליך."
"אני דווקא כן מדבר על מקס. אני רוצה להתלונן עליו, הוא החרים לי את הכדורי שינה."
"כדורי שינה? בשביל מה אתה צריך כדורי שינה?"
"כדי לישון כמובן."
"אבל... ממתי יש לך קשיים להירדם אפי?"
"מאז שאני זוכר את עצמי, כשאני אתך אני ישן יופי, אבל כשאני לבד... לבד קשה לי ואני חייב עזרה."
"כמה כדורי שינה בדיוק היו לך?"
"לא יודע. הצטברו אצלי קופסאות מפה ומשם, אתה יודע איך זה."
"האמת שלא, אני תמיד נרדם כמו בול עץ. הבעיה שלי היא דווקא להישאר ער. מקס זרק לך את כולם?"
"כן, לא בדק אפילו מה פג תוקף ומה לא. אסף הכול וזרק לאסלה, וכשצעקתי עליו הוא קילל אותי ברוסית."
"ומה אתה עשית?"
"מה אתה חושב? קיללתי אותו בחזרה ברומנית ובפולנית! נו, די, מה אתה צוחק? זה היה נורא, בסוף התחלתי לבכות ואז הוא הבטיח לי שהוא יישאר איתי וירדים אותי."
"הוא שר לך שיר ערש? קרא לך סיפור ונתן לך בקבוק חלב?"
"אתה כזה דביל גולי, אני שונא אותך."
"באמת? בוא תראה לי כמה אתה שונא אותי, טיפשון שכמוך."
אפי התנפל עלי, חובט בי בידיו הקטנות והעדינות, ונרגע רק אחרי שכרכתי סביבו את זרועותיי ונשכבתי עליו.
"אני אוהב אותך נורא גולי." אמר אחרי שמעכתי אותו תחתי, "אתה חושב שנוכל לישון ככה?"
"מה? אבל אתה מעוך לגמרי מתחתי, לא כואב לך?"
"אני אוהב את זה ככה."
"טוב חמוד, אבל תן לי רק להזיז אותך קצת לכאן, ולהפוך אותך קצת לשם והנה, ככה טוב. אני אוהב כפיות, בוא נישן."
"גם אתה אוהב אותי גולי?"
"מי, אני? מה פתאום? אני שונא אותך מכף רגל ועד ראש." נישקתי את עורפו.
"כי אני שמן, רופס, שעיר ומסריח?"
"לא, כי אתה מצחיק, יפה, חמוד ומתוק כמו סוכרייה על מקל."
"אהה.. אז אם ככה הכול בסדר." צחק אפי, נדחק אלי עוד קצת ונרדם סוף סוף.
למרות עייפותי שכבתי עוד זמן מה ער, מעביר במוחי את כל אירועי הימים האחרונים ומנסה להבין איך מה שקרה לי עם ניסו לא מפריע לי להרגיש כל כך טוב עם אפי, ואיזה מין בן אדם נעשיתי - האם אני זבל עלוב ובוגדני, או בן אדם עם לב גדול שיש בו די אהבה לשני גברים? מאחר ולא מצאתי תשובה לשאלה המסובכת הזו ויתרתי, עצמתי עיניים ונרדמתי.הימים שבאו אחרי הנסיעה לחו"ל היו טובים עד להפתיע. מטבעי אני פסימיסט שמצפה לבעיות ולצרות על כל צעד ושעל, אבל לשם שינוי הכול הלך נהדר!
פחדתי בעיקר בגלל ניסו. חששתי שהוא לא יצליח להתנהג בצורה טבעית, שיתמרח עלי יותר מידי ויעורר חשדות או - מה שהיה יותר סביר בהתחשב באופיו - ימרר את חיי יותר מהרגיל כדי שחס וחלילה איש לא יחשוד.
למרבה הפלא הוא השכיל למצוא את שביל הזהב ולמרות שלא הרפה את הרסן והמשיך לפקח עלי ולהעיר לי כל הזמן הוא עשה את זה בצורה ידידותית ולא מעליבה. שיתוף הפעולה בינינו נעשה נעים ופורה, מה ששיפר מאוד את האווירה ב'יהלומי ובניו'.
כולם שמו לב לזה ונתנו את כל הקרדיט לבוס שלקח אותנו לחו"ל. איציק היה מאושר מפני שגם הוא היה משוכנע שההשקעה שלו בטיול השתלמה והוא זה שפייס ביני לבין ניסו, ובמובן מסוים הוא צדק, אם כי למען בריאותו הנפשית והפיזית עדיף שהוא לא ידע מה בדיוק הוא עשה.
החשש שלי שניסו ינסה לתפוס אותי במקומות מבודדים ולבצע בי את זממו (חשש או תקווה? שאל קול קטן ומפוכח בפינה של מוחי) לא התממש כמעט... כלומר... לא, חוץ מהפעמים שכן.
זה קרה לעיתים מאוד רחוקות ורק כשהיינו נשארים לבד אחרי העבודה ונועלים את הדלתות - כי זו ההוראה שקיבלנו מהבוס, לנעול את עצמנו בפנים אם אנחנו נשארים אחרי שעות העבודה. זה נעשה משיקולי בטחון כמובן, כבר היו אצלנו המון גניבות, פעם אפילו גנבו לנו את הקומפרסור שהיה מוברג לרמפה מבטון - ולכן, ברגע שכולם הלכו הביתה ונשאר רק אדם אחד או שניים לשעות נוספות, חייבים לנעול הכל.
מאז הלילה ההוא במלון לא היו יותר וידויים מרגשים או הצהרות אהבה מביכות. הוא היה מסתכל עלי, אני עליו, הוא היה שואל רוצה, אני הייתי אומר בטח ומתחיל לפתוח את המכנסיים, ואז היינו עושים את זה. זה היה תמיד מהיר ונטול סיבוכים - בעמידה, דחוקים זה אל זה במחסן הקרטונים המאובק בלי שום פינוקים כמו מיטה, או מקלחת - אפילו על עירום מלא ויתרנו.
לפעמים כשהייתי רוצה להתגרות בו קצת הייתי אומר שלא, אני לא רוצה, זה מסוכן ומישהו עלול להיכנס, ואז ניסו היה אומר שאני סתם מבלבל את המוח ובלי בושה מנצל את העובדה שהוא חזק וכבד ממני, דוחק אותי לפינה בין הקרטונים, מושך מעלי את מכנסי וחודר לתוכי בעודו אוחז בי בכוח.
אני מניח שזה יכול היה להיחשב למעין משחק מקדים, לא?
אחר כך הוא היה מחבק אותי ומנסה להתנצל, ואני הייתי אומר לו שלא יהיה דביל, ככה אני אוהב את זה, ושיסתום כבר את הפה, והיינו מתלבשים מהר והולכים הביתה בלי להביט זה לזה בעיניים.
לדבר דיברנו מעט מאוד ולעיתים רחוקות. פעם, בשעת רצון, אחרי שזה היה אלים במיוחד וגמרנו יחד, רועדים אחד בזרועות השני, הוא העיר שחבל שאשתו היא לא טיפה יותר כמוני.
"איך כמוני? עם שערות על החזה?"
"לא. החזה שלה בסדר גמור כמו שהוא, במיוחד עכשיו כשהיא כבר בחודש שישי, אבל קצת יותר... קצת פחות... לא יודע."
"אולי תחליט? קצת יותר או קצת פחות?"
"פחות צריכה את כל הקוצי מוצי הזה של לפני זיון ויותר... יותר ישר ולעניין כמוך, יותר רוצה את הזין שלי בלי כל ההתמרחויות מסביב, וגם נורא חבל שהיא לא... לא... טוב, לא חשוב. נעזוב את זה."
"מה? היא לא אוהבת להזדיין בתחת?"
ניסו האדים ממבוכה. "לא, אבל ככה זה בחורות. רובן חושבות שזיונים בתחת זה מגעיל."
"לא רק בחורות חושבות ככה." אמרתי, "יש גם גברים שלא מתים על זה."
"מי? החבר שלך, הצלם הזה?" (ככה הוא קרא לאפי - הצלם הזה).
משכתי בכתפי, "זה לא כל כך חשוב, יש המון דברים אחרים שאפשר לעשות חוץ מזה."
"כן, בטח שיש." ניסה ניסו להתעודד, אבל שנינו ידענו שאין תחליף לדבר הזה שאני והוא עשינו יחד, ושעם כל חוסר הרצון לבגוד בבני הזוג הקבועים שלנו לא נוכל לוותר על העונג המסוים הזה.
תראו, זה לא שרצינו שזה יהיה ככה תמיד – בעמידה, במחסן מאובק ובשתיקה אלימה - שנינו ידענו להיות גם עדינים, מבינים ותקשורתיים וכל הקטע הזה, אבל מידי פעם היינו צריכים את זה חזק וישיר, בלי להסביר ובלי להתנצל. זין גדול וקשה שנכנס לתחת הדוק ושמנוני, שני גופות גבריים שעירים נלחצים אחד אל השני בכוח, בלי מילות חיבה מיותרות, בלי נשיקות דביקות ובלי קשקושים והסברים, פשוט זיון.
לא יודע מתי ניסו גילה שהוא אוהב את זה ככה, לא שאלתי אותו אף פעם, אבל אני גיליתי את זה אז, במסיבה ההיא, כשיוני הסתלק ועזב אותי לבד. שני הבחורים הצעירים והנחמדים ההם לקחו אותי אליהם לדירה, סגרו את הדלת ופתאום הפסיקו להיות נחמדים. הם הפשיטו אותי בעל כורחי וזיינו אותי אחד אחרי השני. פעם האחד החזיק אותי בכוח והתחרמן ממה שהחבר שלו עשה לי, ואחרי שהחבר שלו גמר הם התחלפו.
הייתי כל כך המום מההנאה שהתוקפנות הגסה הזו הסבה לי עד שאפילו לא שמתי לב שהם לא השתמשו בקונדום. אני עדיין מופתע ממה שהרגשתי באותו ערב רחוק, מופתע ומתבייש ולא מבין למה, למרות שהרגשתי מושפל ומנוצל וכאוב וידעתי שזה בעצם אונס נהניתי בדיוק כמותם, ואולי אפילו יותר.
זה הסיבה לדעתי שבכל פעם שניסו אומר לי שגם היום צריך להישאר שעות נוספות אני מסכים למרות שכלפי חוץ אני עושה פרצוף חמוץ ומקטר שאין לי כבר כוח לעבודה הזו.
יכול להיות שבזכות הפעמים ההן עם ניסו הייתי כל כך נחמד ומבין עם אפי. היה לנו ממש טוב יחד. הוא טיפל בי, בישל וניקה, ושלא כמוני נהנה מזה, וגם מהסקס הוא נהנה מאוד למרות שהוא אף פעם לא הצליח באמת להתרגל לחדירות והעדיף לעשות הכול מסביב בלי להגיע לעיקר.
בעיקר הוא אהב שפשוט מחבקים אותו חזק ומנשקים אותו המון, והוא באמת נעשה טוב בקטע הזה של מציצות. התרשמתי שהוא ממש נהנה לעמוד על ברכיו לפני ולפנק אותי, ואהב לשכב תחתי ולהתחכך בי, ואהב לנשק אותי, ללטף את גופי ולהחמיא לי ללא הרף, ולא התעייף מלהתפלא איזה מזל יש לו שפגש אותי ואיך זה שאני סובל אותו למרות שהוא דפוק ושמן ומכוער.
את השיגעון הזה של הרגשת הכיעור מעולם לא הצלחתי לרפא אצלו, וגם לא הצלחתי לשכנע אותו ללכת לטיפול פסיכולוגי, או לפחות לבקש מהרופא תרופה נגד דיכאון.
"אבל זה ברור שאתה מדוכא, בעיקר עכשיו כשהחורף התחיל, ממש מרגישים עליך שכמה שיש פחות שעות אור אתה יותר עצוב. למה שלא תבקש איזה סרוקסט או משהו כזה?"
הוא היה מושך בכתפיו ואומר שהוא לא רוצה תרופות שישנו את המוח שלו, הוא פשוט כזה ודי! הוא רוצה שיקבלו אותו כמו שהוא ולא ינסו לגרום לו להיות שמח כשהוא חש עצוב.
בסוף התייאשתי משכנועים והנחתי לנושא. עדיין חשבתי שהוא טועה, אבל מה יכולתי לעשות? הוא היה יותר פיקח ממני, על כל טענה שטענתי תמיד הייתה לו תשובה טובה יותר, ולמרות הרושם השברירי שהוא עשה הוא היה עקשן נוראי. אף פעם לא הצלחתי לשכנע אותו לעשות משהו שהוא לא רצה לעשות.
"אתה עקשן נוראי אפי, ממי ירשת את העקשנות הזו?" הייתי נאנח כשהוא שוב היה תוקע לראש שלו איזה רעיון מטופש כמו דיאטה מאקרוביוטית, או שיפוץ של הספה, או קנייה של בגדים חדשים בשבילי.
"מסבתא שלי." הוא היה אומר, "היא אחראית לגן העקשנות במשפחה שלי, תראה אותה, עברה כבר את גיל תשעים ועדיין מבזבזת את הירושה כאילו אין מחר."
"אתה מרוויח טוב ואנחנו מסתדרים. מה אכפת לך מהירושה של סבתא שלך?" התפלאתי.
"אתה לא מבין כלום בכסף." היה אפי נוזף בי, ובצדק. אני לא מבין כלום בכסף. יש, אני מבזבז. אין, אני עושה אוברדראפט. כזה אני, שכיר, בן של שכירים, מאיפה שאני אבין משהו בכסף?
אפי לעומתי כן הבין בכסף ותמיד היה משקיע במניות ובודק את השער שלהן וחושב איך להרוויח יותר ודואג שסבתא לא תבזבז את כל הירושה שלו עם השיגעונות שלה.
"בגלל זה אסור שהיא תדע שאני פייגלע." הוא היה מסביר לי בשיא הרצינות, "כי אם היא תדע כל הכסף ילך לאחי הדביל ולבני הדודים הדפוקים שלי."
אני הייתי צוחק מחששותיו, אבל אפי נותר רציני והמשיך להתעקש להתפייס עם הוריו, כלומר, עם אימא, כי אבא לא ממש רב איתו, רק דאג לו והיה עצוב ואולי גם קצת התגעגע אליו.
אחרי שבועיים שגרנו יחד הוא הגיע לביקור, סוחב איתו מזוודה ענקית עם המון בגדים של אפי, בדק בזהירות את הדירה שלי, ואפילו הלך עם אפי למשרד שלו במערכת העיתון כדי להיות בטוח שהילד מסודר. כנראה שהוא חזר עם דיווח משביע רצון כי אימא של אפי התרצתה, התפייסה והשלימה עם עזיבתו - אולי בסתר רווח לה שאת חיי החטא שלו הוא מנהל רחוק מהבית? - ואפי היה קופץ מידי פעם לבקר את הוריו ואת סבתא כמובן.
כולנו היינו מרוצים מאוד מהסידור הזה ובטח היינו חיים ככה עד עצם היום הזה, אבל אז חזר דייב הקטן לארץ והכל התהפך.
דייב הקטן הפציע בחיי בשלהי תקופת החברות שלי עם יוני כשכבר התחלתי להבין שאני חייב לעזוב את תל אביב. הוא נדלק קשות על יוני שחיבב אותו מאוד, אבל היה עסוק מידי בשבילו ופחות או יותר העביר אותו להשגחתי.
בתקופה הרחוקה ההיא דייב היה ילד נחמד, רזה, נמוך, נראה צעיר אפילו יותר מגילו הרך שהיה אז בקושי שש עשרה. הוא ניסה לפתות אותי ואת יוני להיות הראשונים שלו - אותי כי הייתי נחמד ואבהי כלפיו, ואת יוני כי הוא היה דלוק עליו - הפנטזיה שלו כפי שהוא ניסח אותה במליציות של ילד מתבגר הייתה ששנינו יחד נאחז בידיו ונוליך אותו צעד אחר צעד לתוך גן התענוגות הגדול של הסקס החד מיני, או משהו בסגנון הזה.
יוני דווקא התלהב מהרעיון, בעיקר כשהיה מסטול מספיק, ובתקופה ההיא הוא היה מסטול רוב הזמן. אני היה הרשע שהרס לדייב את הפנטזייה הסקסית שלו כי להכעיס נשארתי פיכח ורואה שחורות, המצפון של החבורה העליזה שהתרוצצה סביבנו, וככה יצא שעל כורחי הפכתי להיות השומר על בתוליו של דייב הקטן.
לחרדתי דווקא הבוגרים שבחבורה נמשכו אל התמימות פעורת העיניים של הילדון הרזה והיפה הזה ועוררו בי רצון להגן עליו עד שיהיה מבוגר מספיק לדעת מה הוא באמת רוצה.
בפעם האחרונה שראיתי אותו הוא רקד במסיבה על איזה גג תל אביבי שהפך לערב אחד להיות גן טרופי קסום. הוא היה בלי חולצה והשרוואל הלבן שהתנופף סביב גופו הדק חשף טפחיים וכיסה בקושי רבע טפח. לאור הזריחה הורוד הוא נדמה לי כמלאך טהור ובתולי, יצור חינני ונטול מין, אבל הגבר שישב לצידי ובהה בו מוקסם חשב שהוא סקסי ותיאר לפני בפרוטרוט מה הוא היה עושה לו אם רק היה יכול. הטיפוס ההוא היה מבוגר מדייב בחמש עשרה שנים לפחות, וכבד יותר ממנו באיזה עשרים ק"ג - גבר שעיר, שחום, שרירי ומזיע - רק המחשבה עליו נוגע בילד העדין הזה הפכה את קיבתי.
צעקתי עליו שהוא פדופיל והוא צחק ושאל אם אני מקנא ומה דעתי ששנינו... דחפתי אותו מעלי בכוח ולקחתי את דייב לדירה שלי ושל יוני, השכבתי את הילד לישון והתקשרתי להוריו.
אמרתי להם שהוא מסתובב בחברה לא טובה של הומואים ושהוא מדרדר לסמים ואלכוהול, ושיעשו משהו כי הילד הולך להם לאיבוד.
הם היו שניהם אנשים עסוקים מאוד, אבא בעסקים חובקי עולם, ואימא בעולם החברתי שלה, אבל כנראה שהטלפון שלי הזיז אצלם משהו כי מאז אותה מסיבה דייב נעלם.
אני מניח שאיש לא הרגיש בחסרונו, הייתה סביבנו תחלופה מהירה של אנשים וכל הזמן הגיעו בחורים חדשים, צעירים יפים וחרמנים, ובין כה וכה גם אני עזבתי כמה ימים אחר כך ודייב פרח ממוחי לחלוטין עד שצץ לו שוב בפתח דירתי הצנועה ואפי עומד לצידו, קורן מאושר והמצלמה שלו לפותה בידו במצב הכן.
לקח לי כמה דקות לקלוט שזה דייב הקטן. מאז אותה מסיבה אחרונה הוא גבה מאוד, וצבר שכבה מרשימה של שרירים על גופו. תוך כמה שנים הפך דייב מילד רזה ועדין לגבר בגברים. ברור היה שחלק גדול מהשנים שחלפו מאז שיחת הטלפון שלי להוריו הוא העביר בחדר כושר והתוצאות היו מרשימות מאוד. הוא עדיין היה יפה מאוד, אבל כיום אף פדופיל לא היה מוצא בו עניין.
