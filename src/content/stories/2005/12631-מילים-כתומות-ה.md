---
id: 12631
title: "מילים כתומות - ה"
author: "ליר"
author_id: 1079
date: "2005-10-19"
category: "ספרים"
tags: ['סיפורים בהמשכים', 'מחזות', 'ספרים']
prev_chapter_id: 12621
next_chapter_id: None
original_url: "http://gogay.co.il/story.php?id=12631"
---

# מילים כתומות - ה

בוקר, קמתי בבוקר, לא ראיתי בוקר מאז הצבא בערך, העיניים פקוחות מביטות לתקרה, שקט מסביב, את הדבר הראשון שעובר לי בראש, נושמת עמוק ורגוע.
"היום אני מדברת איתך, היום אני מדברת איתך!!"

מרפסת, השמיים מעוננים, משהו חדש עומד בפתח, אני מרגישה את זה בעקצוצים עדינים בידיים ובבטן. 
"היום אני מדברת איתך".

מדליקה את המערכת, האוויר נקי מטפטוף עדין, שעדיין יורד מהשמיים ישר ללב שלי, שלום חנוך ואני בדואט לעבר המקלחת, "ואת מסתכלת בעיניים תוהות...בוקר חדש, חדש,..בוקר חדש שלי".

"אחחח שלום, שלום, כמה אתה צודק", יוצאת לכיוון הים, ברגל, כל צעד מורגש, מורן פתאום מולי,
"מה את עושה ערה בבוקר ישראלי?", היא שואלת ותוך כדי מחבקת אותי, "התבלבל לי הבוקר האמריקאי עם הישראלי", עניתי עדיין מנסה להבין מאיפה היא הציצה."
"רוצה ארומה?", "כן למה לא, גם ככה לא מתחשק לי עבודה היום", למורן יש ימים שפשוט לא בא לה לעבוד, אז היא לא.

קוראים בשם שלי, אני ניגשת להביא את כוסות הקפה, מתנדנדת בחולשה, כאילו יצאתי מטיסה
לאילת. "איזה יום הזוי", מורן מביטה בי חושבת שאני עומדת להמשיך את המשפט, היא ממשיכה בשבילי, "מותק, אני אחכה עוד הרבה זמן לשמוע מה שיש לך, או שאת רוצה לזיין לי ת'שכל על מזג האוויר". "היום אני מדברת איתה", בהיתי בכוס קפה ואחזתי בה חזק.
"מה תגידי לה?", "לא יודעת, אין לי שמץ מה אני רוצה בכלל ולמה אני רוצה לדבר איתה, מה יש לי לומר לה ואם היא בכלל רוצה לדבר איתי, ככה מרגיש לי".
"את אוהבת אותה, מאור?"

"את יודעת מורן, מפחיד אותי להרגיש את זה, אבל כן, אני אוהבת אותה", נעצרתי, לוקחת אוויר בדרמטיות, "לא בא לי להרגיש ככה, אבל אני אוהבת אותה" הרגשתי איך הכעס מחלחל בי.
"זה טוב מותק, זה טוב", מורן לגמה מהשתייה שלה, הבטתי על העננים הלבנים אפורים, שזזים לאט לאט, כמודיעים לי על שינוי, "מה טוב?".

"Maor, you have a call from Anthony", ג'ולי צועקת לכיוון פינת העישון, "Take a message", "מה את צועקת לי במסדרון, מה?".
על החיים ועל המוות, מביטה במספר שלך, שולחת לך את ההודעה.
מרגישה את הלב שלי דוהר כמו סוס באטרף, עד שאני מקבלת אישור שההודעה נשלחה, לשנייה הכל נראה לי עומד, כולל האוויר ובבת אחת יוצאת ממני אנחת רווחה, "זהו, עכשיו כבר לא איכפת לי מה יקרה הלאה, עברתי את זה, ניצחתי את האגו".
