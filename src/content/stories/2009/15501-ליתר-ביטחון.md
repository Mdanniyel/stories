---
id: 15501
title: "ליתר ביטחון"
author: "אורלנדו"
author_id: 1633
date: "2009-05-20"
category: "אהבת נשים"
tags: ['אהבה', 'סיפורי אהבה', 'אהבת נשים']
prev_chapter_id: None
next_chapter_id: None
original_url: "http://gogay.co.il/story.php?id=15501"
---

# ליתר ביטחון

יש לי בקבוק וודקה בארון. ויש לי שירים שגורמים לי לברוח, להירגע. ויש לי סכין בארנק, רק ליתר בטחון. רק למקרה שאני לא אדע איך להתמודד עם החיים האלה, שאני כל כך אוהבת, וכל כך שונאת. תמיד יש לי סכין בארנק. רק ליתר בטחון. 



אני עוצמת את העיניים. לפעמים אני הולכת ברחוב ופתאום בא לי לעצום אותן. ללכת ככה, בלי לראות. 

הרחוב מלא אנשים. בשעה כזאת בלילה בדרום תל אביב, ביום כזה. אני  יודעת טוב מאוד למה אני כאן בשעה כזאת, למרות שלפעמים הזיכרון שלי מתעתע, נעלם,  לרגע. יש כל כך הרבה אנשים, הרחוב כל כך ארוך, אבל לי זה מרגיש כאילו אנחנו נשארים כל הזמן באותו מקום. 

זה מוזר איך שחשבתי שאני כבר שונאת אותה. אולי לא שונאת, בעיקר כועסת. אבל  באמת כועסת. כועסת על הכל. על זה שהיא שיחקה בי, שהיא גרמה לי להרגיש, שהיא גרמה לי לעזוב את הכל, את כל השטויות שלי, ולרצות רק אותה. שהיא גרמה לי לחשוב עליה כל היום, לחכות לראות אותה, לצפות. על זה שזה הרגיש לי כל כך טוב, וכל כך נכון. 

על זה שהיא רוצה את האקסית שלה, על זה שאני לא חושבת שהיא תתגבר עליה בקרוב. על זה שהיא יוצאת עם גבר עכשיו. על זה שהיא שולחת לי הודעות כאלה קטנות, כאלה שגורמות ללב שלי להתכווץ טיפה כל פעם שאני קוראת אותן. 

זה מוזר איך שהכל נעלם לי ברגע שראיתי אותה. נשאר לי רק חשק לחבק אותה. אולי גם קצת עצב. אז אני מטביעה את עצמי בהרבה אלכוהול. אני מטביעה את הכל כמו שרק אני יודעת. פתאום היא באה אלי,  ואז  כבר לא איכפת לי יותר. לא איכפת לי אם היא רוצה את האקסית שלה, לא איכפת לי שהיא יוצאת עם בחור, לא איכפת לי  שהיא לא באמת רוצה אותי, שאני המשחק הקטן שלה, שאני הבחורה שגורמת לה להרגיש שרוצים אותה. שמישהו רוצה אותה בכלל.

גם דרך העיניים השיכורות שלי אני רואה שהיא מתחילה עם כל דבר שזז. אולי לרגע זה קצת כואב לי, כי בנשים אני יודעת להתחרות, לקחת את הכל וללכת עם הראש בקיר. לא לראות בעיניים. אבל בגברים אני לא יכולה, אין לי את הכלים. אז לא יכולתי יותר, הרגשתי את הרעש הזה בראש, הרעש שלא נגמר. ואז פתאום שקט. ורוקפור מתחילים לשיר לי בתוך הראש  'הכעס כבר נעול, אבל עדיין מטלטל בין הפינות החשופות, אני צריך להיזהר ...' ואני יכולה לשמוע אותם לרגע אחד כל כך ברור וחזק, כאילו הם כאן ממש לידי. ממש ממש לידי.

לפעמים יש לי נפילות מתח כאלה קטנות שבאות לי משום מקום. כשאני לבד, כשאני איתך, או אפילו כשאני סתם צוחקת עם חברים. אז עמדתי באמצע הרחוב, בשעה כזאת בלילה, ועצמתי את העיניים. לא יכולתי לשאת את זה יותר. להחזיק את עצמי מעל המים. אז נפלתי. פשוט נפלתי. 

יש לי בקבוק וודקה בארון. ויש לי שירים שגורמים לי לברוח, להירגע. ויש לי סכין בארנק, רק ליתר בטחון. רק למקרה שאני לא אדע איך להתמודד עם החיים האלה, שאני כל כך אוהבת, וכל כך שונאת. תמיד יש לי סכין בארנק. רק ליתר בטחון.
