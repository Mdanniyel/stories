---
id: 15768
title: "על שנאה עצמית וכיצד לסיימה"
author: "רון בלו"
author_id: 1562
date: "2009-12-20"
category: "שירת גברים"
tags: ['שירת גברים']
prev_chapter_id: None
next_chapter_id: None
original_url: "http://gogay.co.il/story.php?id=15768"
---

# על שנאה עצמית וכיצד לסיימה

זה מתחיל כשאינך יכול להשיר מבט

לתוך עינייך במראה



זה מתחיל כשאתה חי בבושה ובפחד

ממה שיגידו האחרים



זה מתחיל כאשר אתה מבין שמי שאתה

עמוק בפנים

נחשב לקללה עסיסית

לנטע זר בעולם

למשהו שיש לעקור

למשהו שאסור לתת לו להכות שורשים



זה מתחיל כשאתה מרגיש חייב לשקר

כל הזמן לכולם

להסתיר תמיד לתמיד

ורק אתה ואלוהים יודעים



זה מתחיל כשאתה מבין

כמה חסר סיכוי

להשיג אושר

להשיג אהבה אמיתית

לחיות חיים שלמים

ולעשות משהו עם חייך



זה מתחיל כשעולמך מתמלא בציניות

רעל שנון

ואתה מאמץ את השנאה

כלפיך אשר סביבך



זה מתחיל כשאתה חי בשביל לרצות אחרים

מתחזה לאחר

מנסה להתכחש

מנסה למחוק את נשמתך



זה מתחיל כשאתה רואה

כמה לאיש לא היה אכפת ממך באמת

אילו רק היו יודעים



זה מתחיל  זה התחיל

כשאתה שונא את עצמך

ואת כל מי ומה שמסביבך

ואת כל מי שכמותך

ואת כל העולם



ויום אחד זה ניגמר

כאשר אתה כבר לא יכול יותר

או כאשר אתה מרגיש שכבר אין מה להפסיד

או כאשר נימאס לך



וזה ניגמר כשאתה מחליט לגאול את עצמך!

וזה ניגמר כשאתה מחליט להעיז לאהוב ולהפסיק לשנוא!

וזה ניגמר כשאתה מגרש את הפחד הבושה והשנאה מליבך!

וזה ניגמר כשאכפת לך!

וזה ניגמר כשאתה מחליט לחיות!

וזה ניגמר כשאתה מתייצב מול העולם!

ומאלץ אותו לקבל אותך כפי שאתה באמת!

וזה ניגמר כשאתה לוקח את גורלך בידיך!

ומגלה כי בינתיים העולם אימץ אותך לליבו!
