---
id: 15748
title: "נוזלים"
author: "גידי רובינשטיין"
author_id: 1673
date: "2009-12-02"
category: "יציאה מהארון"
tags: ['המיוחדים', 'יציאה מהארון', 'הפעם הראשונה', 'משהו שונה', 'סיפורים: דעות']
prev_chapter_id: None
next_chapter_id: None
original_url: "http://gogay.co.il/story.php?id=15748"
---

# נוזלים

מאז אירועי ה-11 בספטמבר מותר לשאת בכבודת היד, רק תרופות ותכשירי טיפוח בכמויות מוגבלות הדרושים לנוסע במשך הנסיעה. כמי שמזוודות גדולות וכבדות של אחרים נפלו עליו לעיתים קרובות ליד המסוע, אני מסתפק מזה שנים בנשיאת שני תיקי יד בלבד למטוס. תכשירי הטיפוח שלי הם נושא לסיפור אחר, אך חומר הסיכה בו אני משתמש למה שאני משתמש בהחלט גיוון את שגרת יומם של אנשי הביטחון, כשטסתי לאחרונה לטורונטו דרך לונדון ובחזרה. 
ID קוראים לו, לנוזל הסיכה שלי. הקופירייטר שהגה את השם בוודאי הושפע קשות מפרויד וקלע בול. מה שמחתי לגלות שלאחרונה התחילו למכור אותו בסופר-פארם ואינני צריך לקיים בגללו אינטראקציה כפויה עם חנויות מין למיניהן. את האפטיה של הקופאיות מחבר העמים הוא לא מצליח לשבור, מה גם שהוא נלווה למוצרי קוסמטיקה רבים. עד שהקופאית מצליחה לקשר בין מין הלקוח ותכולת סל הקניות, ה-ID שלי כבר לא גורם שום הרמת גבה. בצעד קל נכנסתי, אם כן, לסניף הסופר-פארם הקרוב ובנון-שלנטיות דחפתי את אחת האריזות הקטנות יותר של נוזל הסיכה לסל הקניות הקוסמטי, שהכיל גם מוצרים נירטראליים ומסיחי-דעת אחרים, כמו משחת שיניים. על הקלות הבלתי-נסבלת הזו שילמתי ביוקר בשדות התעופה השונים באזורי זמן שונים בעולם.
האנטישמיות הבריטית המנומסת נתגלתה במלוא עוצמתה הסולידית בהית'רו. I'm sorry  that's too big, אמרה הבודקת הביטחונית והשליכה את ה-ID שלי לפח. סקס בטורונטו כבר לא יהיה, חשבתי לעצמי, מדחיק את האפשרות הטריוויאלית לרכוש את המוצר באיזה בית מרקחת מקומי. התחלתי לשמוע קולות. הלוצינציות אודיטוריות וויזואליות כאחד. היה נדמה לי שהתור מאחוריי מקיים דיון סוער אך שקט בחיי המין שלי. הבחנתי בקריצה בעינו השמאלית של אחד מאנשי הביטחון לעמיתו הנמצא מהצד השני של מתקן הבדיקה. The old Jew is still horny, שמעתי את קולו. Cheers, ראיתי את הבודקת מרימה את ה-ID כמו כוסית יין, לפני שהשליכה אותו לפח. One should never lose hope, שמעתי מאחוריי זקנה אמריקנית אחת, שעקבה אחר דרכו של ה-ID שלי לפח. כמה קל להיות פסיכוטי. כמה דק הגבול. ג'אט-לאג הלוך, ג'אט-לאג חזור, חוסר שינה, מקומות זרים, ID מתעופף באוויר ופתאום  חגיגה לעיניים ולאוזניים. רגע אתה פה ורגע אתה שם. תרתי משמע. הלום מההשפלה הפומבית ומהדיון הציבורי בחיי המין שאין לי, ביקשתי למצוא נחמה בטרקלין של חברת התעופה הבריטית.
Oh, you are the id-less Israeli gentleman, בירכה אותי בכניסה הפקידה הזקנה של British Airways כשווידאה שאני אכן טס במחלקת עסקים ומותר לי להיכנס לטרקלין. Enjoy, הוסיפה, צחקקה עם חברתה ושלחה אותי ליהנות עם הביסקיטס 100% pure butter. אינטרנט. אינטרנט עכשיו. אימייל. קשר עם הארץ. קשר עם העולם. בטרקלין של חברת התעופה הבריטית יש, פרט לסנדביצ'ים משולשים קטנים, תה, ביסקיטס ואלכוהול, גם מחשבים עם מסכים גדולים, המשקיפים אל מסלול ההמראה  כולם מחוברים לאינטרנט. לפני שנים ביליתי כמעט יום שלם בטרקלין הזה בצ'אט עם חברים מהארץ. הם הקלידו בעברית ואני באנגלית. בטח היום לכולם יש מחשבים ניידים  לכן, אף אחד לא משתמש במחשבים האלה, אמרתי לעצמי כשראיתי שלא זו בלבד שאין תור כמו לפני שנים, אלא שכל המחשבים נותרו מיותמים. לא מיני ולא מקצתי. עד מהרה התחוורה לי הסיבה האמיתית. השמרנות הבריטית, שהתבטאה לפני כחצי שעה בהחרמת ה-ID שלי, הוטחה בפניי ממסך המחשב. כל צ'אט וכל אתר שרק באסוציאציה פרועה ומלוכלכת במיוחד יכול היה להתקשר באיזה מוח מעוות לסקס  כולם נחסמו. אתרי הכרויות, הצ'אט של ואללה, המסנג'ר של MSN. NADA:



*Internet Access to this site has been BLOCKED ________________________________________British Airways Plc prohibited website information page.British Airways has blocked access to certain Internet sites which may be considered to be illegal or offensive. This site is currently on the barred list. We understand that the Internet changes constantly and that the decision in respect of this particular site may no longer be appropriate. If you would like us to review the decision to bar access to this site, please give the website URL and a contact e-mail address to a member of staff at the Lounge Reception. The response will be written confirmation that either the ban on this site has been lifted, or that the site continues to contain material that is inappropriate and, therefore, the bar on access will continue.Thank you for your co-operation. *הבנאדם רוצה קצת מגע אנושי וזה מה שהוא מקבל. שום דבר לא השתנה מאז המנדט הבריטי בפלסטינה. גם המחקר הפסיכולוגי על אנטישמיות לאחר מלחמת העולם II גילה שאנטישמים הם שמרנים מבחינה מינית. לא פלא שכל המחשבים פנויים. הבריטים הדו-פרצופיים הללו יושבים להם באזור ה-WiFi של הטרקלין, בכורסאות נוחות, וגולשים להם  השד (ואנחנו) יודעים לאן  מלקקים את השפתיים  שעה שאני, ""the id-less Israeli gentleman, מקבל שוב ושוב את ההודעה הנ"ל על כל ניסיון ליצור קשר מינימאלי עם האנושות. כך מלונדון לטורונטו, מטורנטו ללונדון ומלונדון לתל-אביב. בידוד מוחלט, ID בפח ו-100% pure butter. שעות על גבי שעות.
יש אריזות חד-פעמיות קטנטנות ודיסקרטיות של ID, שהיו נכנסות לשקית הפלסטיק הקטנטנה המיועדת לנוזלים בשדות התעופה, אבל לי יש עיניים גדולות, 160 סמ"ק כדי לחסוך במחיר. בטורונטו אין ID ואין נעליים. מוכר זקן, עצבני ומר-נפש סידר את המוצרים על המדף באיזה סופר-פארם מקומי ומפואר. לקחתי נשימה עמוקה ושכנעתי את עצמי שלא נראה זה את זה יותר. מפגש ראשון ואחרון. Where can you find condoms and lubricants here?, הרהבתי עוז, והוא הראה לי את הכיוון הכללי במבט מאשים בעליל, שכולו אומר: "אני כבר שכחתי מזה  למה אתה לא יכול?" יש נוזלי סיכה, אבל אין ID. לא שאני מפונק או משהו, אבל רק אחרי שמנסים את האחרים מבינים למה כתוב sensual על ה-ID. דביק וסמיך. ממש לא זה. לא זה ולא זה. אבל זה מה יש. וזה צריך להספיק לכל ימי הכנס של האיגוד הפסיכולוגי האמריקני, אם לא אעשה סובלימציה מוחלטת ל-ID. 
ואין אריזות קטנות. את זה אזרוק בעצמי במלון כדי למנוע דיון ציבורי בחיי המין שלי בקרב הנוסעים ואנשי הביטחון בשדה התעופה של טורונטו כשאחזור ללונדון. הכול בגלל המוסלמים הפנאטים, אמר האנטישמי הקטן שבי.
