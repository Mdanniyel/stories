---
id: 19038
title: "קסם - פרק ו'"
author: "mikka"
author_id: 1975
date: "2015-06-18"
category: "אהבת נשים"
tags: ['אהבת נשים']
prev_chapter_id: 19028
next_chapter_id: 19046
original_url: "http://gogay.co.il/story.php?id=19038"
---

# קסם - פרק ו'

המשך הלילה היה כל כך סוריאליסטי עד שבחלקים נרחבים ממנו הרגשתי שיצאתי החוצה מגופי והסתכלתי על המתרחש כצופה מהצד.
 נעתי בין המגע הקשוח של אנה, שהפכה וחפרה בי, עושה בגופי כרצונה, מניעה אותי בין פחד מצמית לעונג מחוסר רסן, ובין הרכות המתמסרת של מורן, שעטפה אותי בגופה הרך ולחשה לי מילות זימה שהעבירו בי צמרמורות מלאות תשוקה. שולחן עקום, כסא הפוך, ניירות מפוזרים על הרצפה. אין פריט ריהוט אחד בחדר שלא הוכתם בטביעות איברים, הבל פה, טיפות שקופות של חשק. עדויות אילמות לזירת פשע שאין בה קורבנות ואין בה אשמים.
 כשהתעייפתי צפיתי בהן, כשהתעייפו הן, השתרענו על המיטה כגוש מהביל של איברים, ידיים ורגליים המעורבבות זו בזו, לא יודעות שובע.
 עם אור ראשון של בוקר התלבשו שתיהן והלכו ללא גינונים מיותרים, לא לפני שמלמלו "בוקר טוב" רפה לשותפה שלי שישבה לשולחן המטבח, בוחשת בקולניות בכוס הקפה שלה, פניה מכורכמות וניכר עליה שלא ישנה היטב בלילה.לבושה בגופיה ובתחתונים בלבד פסעתי בחזרה לחדרי מבלי לומר מילה, סגרתי את הדלת מאחוריי ונשארתי לעמוד כך, באוויר הדחוס בריחות נוזלי גוף וקולות אנחה.
 הייתי עייפה, אבל לא יכולתי לדמיין את עצמי שוכבת עכשיו במיטה הזו. גופי המותש פעם פעימות קטנות של לאוּת וכאב עמום, אבל בין ארבע הקירות האלה לא היה מקום אחד שבו הייתי מסוגלת לשבת.
 כשרגליי הרגישו כאילו לא יחזיקו אותי עוד זמן רב, פשטתי מעליי את הבגדים, הטלתי אותם על המיטה הסתורה, ונכנסתי למקלחת הצמודה. 
 המים החמימים ניתכו על פניי ועל גופי, אך מגעם המנחם התחלף במהירות לתחושה של עשרות ידיים מושטות, לשות וצובטות את עורי. נחלים של נוזל חם התפתלו על גבי, על בטני, בין רגליי, כעשרות לשונות רטובות מחפשות נתיב פולשני אל תוך גופי.
 הגברתי את חום המים עוד ועוד, עורי הולך ונצרב באדום עמוק, המים פוגשים את גופי במליון נשיכות קטנות, ואדים לבנים מסתלסלים סביבי במערבולת עננים סמיכה עד שאיני רואה דבר. עד שאיני מרגישה דבר.
 ובדיוק כשנדמה שהחום תופח סביבי וחונק את גרוני, שגופי מאבד כל תחושה פיזית של חומר, אני מגלה שאני בוכה בכי תמרורים.כשיצאתי לבסוף מהמקלחת, הרגשתי כאילו חורים שחורים נפערו בתוכי היכן שחלקים ממני נשטפו עם המים לביוב. נטולת כל רגש, אך נחושה, לבשתי בגדים נקיים ששלפתי מהארון וגרפתי את כל המצעים והבגדים שהיו מחוצה לו אל תוך שלוש שקיות גדולות. לתוך שקית נוספת אספתי את הניירות והחפצים שהיו מוטלים על הרצפה ולא היו חשובים מספיק על מנת לחזור למקומם.
 פתחתי את החלון ואת התריסים, מכניסה אויר צח ואת שמש הבוקר לשטוף את החדר בעשרות קרניים דקיקות של חלקיקי אבק זוהרים.
 יצאתי במהירות לרחוב, משליכה את שקית הזבל לפח, ואת השלוש הנותרות מביאה למכבסה שברחוב המקביל, שנפתחה לאחר המתנה של עשר דקות.
 כשאני חוזרת הביתה השותפה שלי כבר לא שם. אני שוטפת את החדר, מקרצפת את כל הרהיטים בסמרטוט עם חומר ניקוי, מחטאה את השירותים באקונומיקה, ואת המיטה מציעה במצעים נקיים. רק אז אני מצמצמת את התריסים, מתפשטת, ומחליקה אל מתחת לשמיכת הפיקה הנקייה, גופי מקבל בברכה את המצעים הקרירים והריחניים, ולפני שאני מספיקה לחשוב מחשבה אחת שלמה- אני נרדמת.למעט גיחה קצרה לשירותים, אני ישנה כמעט יום שלם, עד למחרת לפנות בוקר.
 אני מבלה עוד כמעט שעה בשכיבה במיטה כשעיניי נעוצות בתקרה, רסיסים של תמונות חולפים בראשי, אבל אני מרפה מכל מחשבה קונקרטית.
 כשהצללים המרקדים על התקרה הולכים ומתבהרים, אני מתרוממת במאמץ, ראשי סחרחר עליי. אני שותה שלוש כוסות של מים, מצחצחת שיניים, שוטפת פנים, ומדליקה את הטלפון הנייד בזמן שאני מתלבשת. כשאני לבושה ומסורקת, מוכנה ומזומנה לצאת מבלי לדעת לאן, אני מדפדפת בהודעות הרבות שקופצות לי על המסך בקקופוניה של צפצופים. תוך כדי רפרוף, אני מבינה שאת השם של דנה אני מחפשת, אבל לא מוצאת שום דבר ממנה. אם היא חיפשה אותי, היא לא השאירה עקבות. 
 ברפרוף שני, קופץ מולי שם מוכר אחר, שלרגע עוצר בי נשימה. שירלי.
 בהודעה ממנה, שנשלחה קצת אחרי שלוש לפנות בוקר, היא כותבת בקצרה שהיא מתנצלת ששכחה את הפגישה שלנו ביום ראשון, שהיא תשמח לפגוש אותי שוב בהמשך השבוע, ושאצור איתה קשר.
 אני מתחילה למחוק את ההודעה, אבל מתחרטת ועוצרת. את שאר ההודעות, מכל מיני נשים שיצאתי או תכננתי לצאת איתן מתישהו, אני מסמנת ומוחקת מבלי להעיף בהן מבט נוסף. 
 במטבח, אני מכינה לעצמי כריך עם חביתה, אוספת כמה ירקות בשקית, ממלאה בקבוק גדול במים קרים, ואורזת את כל אלה בתיק גב, ביחד עם מחברת וספר שזנחתי באמצע הקריאה.
 בכובע מצחיה ובמשקפי שמש, אני יוצאת לרחוב ושמה פעמיי לתחנת האוטובוס.את היום אני מבלה בשוטטות ביפו - משוק הפשפשים, דרך הטיילת, העיר העתיקה, והנמל, שבפארק החדש שבקצהו הדרומי אני מתיישבת לפנות ערב בהמתנה לשקיעה. אדישה לחלוטין לסובבים אותי, אני מתהלכת בתוך בועה גדולה, הקולות מבחוץ מגיעים אליי עמומים כהד רחוק. טיילתי בין חנויות של עץ ובדים, דוכנים של עתיקות, גלריות צבעוניות. צפיתי בים, בדייגים, באנשים שהחיים שלהם מאפשרים להם לשוטט לאורך הים בעיצומו של יום חול. ניסיתי לכתוב, אבל המשפטים יצאו קצרים, קשים ועקרים. ניסיתי לקרוא, אבל המילים חלפו אל מול עיניי מבלי לחדור פנימה. עכשיו, בהמתנה לשקיעה, אני יושבת על מדרון הדשא, ידיי אוספות את ברכיי בחיבוק מכודרר, ראשי שמוט כך שמתחת למצחיה ומשקפי השמש כל מה שאני רואה זה גלים כהים מתנפצים על סלעים שחורים. לעיני המתבונן מרחוק יכולתי להיות כל אחת, ולכן הפכתי לאף אחת.
 השקיעה היתה מרהיבה בצבעיה, וכשדמעה קטנה התגלגלה מעיני השמאלית לא ידעתי אם היא תוצר של מבט מאומץ באורה האחרון של השמש, או מופע חמקמק של רגש, אותו חיפשתי כל היום.כשאני חוזרת הביתה אני לא רוצה לעשות דבר מלבד לשכב במיטה בחושך, בעיניים עצומות, ולהקשיב לנשימות שלי. כשאני נרדמת לבסוף, השינה שלי עמוקה, קשה וארוכה.למחרת, אני מתעוררת במיטה בדיוק באותה תנוחה שבה נרדמתי, כל גופי תפוס וכואב, אבל אני לא יכולה להביא את עצמי לצאת ממנה. אני שולחת יד לטלפון, ומדפדפת בו במהירות בעיניים טרוטות. הצעות חברות בפייסבוק, מיילים מהאוניברסיטה, הרבה הודעות, כמה שיחות שלא נענו. שום דבר מדנה. גם לא משירלי. תזכורת מהמכבסה, שמודיעה לי שהכביסה שלי מוכנה, היא זו שמוציאה אותי לבסוף מהמיטה ומהבית. 
 אני כל כך שקועה בעצמי, שכשאני מתקרבת לדלת הכניסה של המכבסה אני לא שמה לב שמישהי בדיוק פותחת אותה כדי לצאת החוצה. ראשי מתנגש בעוצמה במשקוף הדלת, שהודפת את העומדת מאחוריה וגורמת לה לשמוט בהפתעה את שקית הכביסה הנקיה שלה לרצפה.
 אני פולטת קריאת כאב, מחזיקה את מצחי בידיי, זיקוקים של כאב שחור מעוורים את עיניי. הבחורה המופתעת, שאוספת את השקית הגדושה שלה מהרצפה, מניחה אותה במהירות בצד ובאה לקראתי בדאגה. דמעות מטשטשות את ראייתי, אבל כשאני מצליחה סוף סוף להתגבר על הכאב הפועם במצחי, אני מוחה את עיניי ורואה מולי את הבחורה ההיא, ההיא שיצאה עם דנה, שאת צווארה חיבקה ובשיערה שיחקה בחיבה."את בסדר?" שאלה אותי בדאגה גלויה, בוחנת את עיניי ואת מצחי.
 "כן, נראה לי שכן." אני ממלמלת, ממצמצת בעיניי לרגע בכאב ופוקחת אותן שוב.
 אני מעבירה בזהירות יד בחלקו העליון של מצחי, בין שורשי השיער, וכשאני מורידה אותה אני רואה דם מרוח על קצות אצבעותיי. חולשה נוראית תוקפת אותי, והבחורה ממהרת לאחוז בכתפיי ולהושיב אותי שעונה אל הקיר.
 "חכי פה רגע," היא פוקדת, "אני מביאה קצת מים."
 היא נכנסת בחזרה לחנות, ויוצאת לאחר כמה דקות עם כוס מים וטישו.
 אני מסתכלת עליה בערפול בזמן שהיא מתכופפת לצידי, מספיגה את הנייר במים, ומוחה את מצחי בעדינות.
 זה כואב, אבל אני לא מסירה ממנה את המבט. היא גבוהה ממני בראש, קצת דקיקה מדי לטעמי, אך נאה, ועכשיו כשאני רואה את הפנים שלה מקרוב היא נראית ילדונת, צעירה ממני ומדנה לפחות בחמש שנים, הייתי מהמרת שרק לא מזמן השתחררה מהצבא. היא מבחינה במבט שלי ונדמה לי שהיא מסמיקה מעט.
 הפציעה בראש מתבררת מהר מאוד כשטחית, אבל המכה היבשה גרמה לנפיחות קלה להתחיל כבר לתפוח בצד ראשי, משדרת פעימות של כאב לרקותיי וללסתי.
 "אני מתנצלת." אני אומרת לה כשהיא עדיין מוחה מים ממצחי, "לא הסתכלתי לאן אני הולכת."
 "לא נורא, לך זה כאב יותר." היא מחייכת אליי, ממשיכה להעביר בעדינות את הנייר הרטוב סביב עיניי, על לחיי, ובזויות שפתיי.
 "זה בסדר," אני תופסת בעדינות את ידה, "עוד קצת מים ואני יכולה כבר לוותר על מקלחת היום."
 היא צוחקת צחוק מבוייש, מזיזה את ידיה מפניי, אבל נשארת לכרוע מולי.
 "אולי כדאי שתישארי קצת לשבת," היא אומרת, "אני אחכה איתך פה, לוודא שאת מתאוששת ושזה לא מחמיר."
 היא מזדקפת מעט למתוח את חולצתה, ואני מזהה בה את חולצת אריק ובנץ המרוטה שדנה אוהבת להסתובב בה בבית. ההבנה מכה בי פתאום כמו רכבת. אני מעיפה מבט אל שק הכביסה שמוטל בצד, השק שדנה בוודאי שלחה אותה לאסוף מהמכבסה ששתינו נוהגות לכבס בה. כשאני מחזירה את מבטי אליה היא לא חושדת בדבר, העיניים שלנו מתלכדות לפרק זמן ארוך, אבל שלה אומרות דברים אחרים לחלוטין ממה ששלי זועקות. אני עוצמת את עיניי ומסיטה את מבטי.
 "אני חושבת שאני כבר בסדר," אני אומרת ומושיטה אליה את שתי ידיי, "בואי, תעזרי לי לקום."
 היא תופסת אותי ומושכת אותי באיטיות למעלה. הקימה גורמת לי לסחרחורת קלה, ולרגע אני מתנדנדת. היא ממהרת לכרוך יד סביב מותניי, מניחה את ידה השניה פשוטה על בטני, זרועה מתחככת בשדי השמאלי. אני קופצת כנשוכת נחש, מרחיקה את עצמי ממנה, ובמבוכה גלויה מצביעה על השק שלה ואומרת, "אוי, שלא תשכחי את זה." מבטה מבולבל, אבל אני כבר אוחזת בשקית שלה, מגישה לה אותה.
 "יש לך משהו טוב ביד", אני אומרת לה כשהיא לוקחת ממני את השקית, "אל תאבדי את זה."
 אני מסתובבת ונכנסת לחנות מבלי לחכות לתגובתה. כשאני יוצאת כמה דקות מאוחר יותר, עם שקית כביסה אחת בכל יד, היא כבר לא שם. 
 בדרך נס כלשהי אני מצליחה להגיע הביתה מבלי להתפרק. אני משליכה את שקי הכביסה לפינת החדר, זורקת את עצמי למיטה ולא יוצאת ממנה עד הערב.הכאב הפועם ממצחי מעיר אותי משינה טרופה עם קרני השמש האחרונות של היום. אני מתיישבת במיטה, רטובה מזיעה, ממצמצת מכאב, מרגישה כאילו כדור טניס צומח בצידו הימני של ראשי. כשאני ניגשת לראי אני מגלה שם בליטה נפוחה שמתחילה להכחיל, ונאנחת לעצמי בשקט. נזכרת שלא אכלתי כלום כל היום אני הולכת למטבח לפנק את עצמי בפסטה עם שמנת ופטריות. אני מצליחה לאכול רק חצי צלחת, שוטפת אותה עם כוס מים ושני כדורי 'אדויל', ומכניסה את הסיר עם השאריות למקרר, אולי את השותפה שלי זה יצליח לנחם. 
 גררתי את עצמי בחזרה לחדר, הדלקתי טלויזיה רק בשביל הקולות ברקע, ושכבתי במיטה על גבי, זרועי מוטלת על עיניי העצומות, מחכה שהכאב ייטשטש. אבל הוא לא. כאב לי בבטן, כאב לי לנשום, כל פעימת לב הדהדה באוזניי כמו תופי מלחמה.
 הרגשתי לחץ עולה ותופח בי ממעמקי החזה, כמו צרחה שמבקשת לפרוץ החוצה. הייתי חסרת אונים וחסרת מנוחה, ותחושות קשות תססו ופעפעו בי דרך העור, מעקצצות לי בקצות האצבעות.
 חיפשתי את הטלפון שלי, מדפדפת בו במשיכות קצרות ועצבניות. דנה דנה דנה. אין דנה.אין דנה.חשבתי לעצמי שיותר לבד מזה אין. 
 ההודעה של שירלי התנוססה עכשיו מול עיניי. הסתכלתי עליה מסתכלת עליי בחזרה מהמסך הלבן. אחרי הלילה עם אנה, כל אות כתובה נראתה לי מתוחה כמו אצבע מאשימה. האויר בחדר הלך והפך דחוס והתכווץ סביבי, דוחק בצלעותיי. מבלי לחשוב לחצתי על כפתור החיוג, חיכיתי שני צלצולים, וכששירלי ענתה לי ב"היי שני, אני כל כך שמחה לשמוע ממך." תהיתי לעצמי אם ייתכן ויש קסמים שפועלים לאט.
