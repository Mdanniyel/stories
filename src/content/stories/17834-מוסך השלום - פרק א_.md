---
id: 17834
title: "מוסך השלום - פרק א'"
author: "הנדל"
author_id: 1549
date: "2006-04-07"
category: "אהבת גברים"
tags: ['אהבה וזוגיות']
prev_chapter_id: None
next_chapter_id: None
original_url: "http://gogay.co.il/story.php?id=17834"
---

# מוסך השלום - פרק א'

פגשתי את ז'וז'ו בקיץ הראשון של המאה החדשה. דיאב הביא אותו למוסך באותו בוקר בלי הודעה מוקדמת, כמו שנהג תמיד.
כזו הייתה חלוקת העבודה בינינו. השותף שלי מצא את העובדים חדשים ואני זה שהחליט אם לקבל אותם או לא.
זה רק עוד אחד מהדברים שהם בתחום האחריות שלי, בנוסף אני מתעסק בצד הכספי – קבלות, חשבוניות, משא ומתן על גובה המיסים עם המועצה ועם מס הכנסה. הוא מתעסק בצד המקצועי של ניהול העבודה והזמנת חלפים.
הסידור הזה נוח לשנינו. ככה נקבע עוד בהתחלה, כשפתחנו יחד את מוסך השלום בדרך השלום, באזור התעשייה בקריות, ומאז ועד היום זו הדרך בה אנחנו מנהלים את העסק המשותף שלנו.
ז'וז'ו ירד מהרכב של דיאב בביטחון עצמי של אחד שאבא שלו קנה לו את כל המזרח התיכון במתנה. הביט סביבו בשלווה, הנהן לעצמו כאילו מאשר לעצמו שהמוסך שלנו שנמצא בקצה אזור התעשייה, גובל בחורשת איקליפטוסים מאובקים מצד אחד, ובשדה קוצים יבשים מצדו השני, הוא בדיוק מה שחיפש.
צ'יפי - הכלב של המוסך - ניגש אליו באיטיות מכשכש במתינות בזנבו, וכולנו הבטנו בצעיר הזר ובכלב שלנו, אורבים לדעת מה תהיה תגובתו של צ'יפי לחדש שזה מקרוב בא.
לא יודע מה עושים במוסכים אחרים, אולי ראיון עבודה, אולי מבחן, אצלנו יש את צ'יפי. כל פעם שבא אדם חדש צ'יפי מרחרח אותו, בודק ומגשש סביבו ולפי תגובתם זה לזה אני מחליט אם לקבל אותו או לא.
ז'וז'ו כרע ברך לפני צ'יפי, חייך אליו בחיבה של אוהב כלבים נלהב וליטף אותו בעדינות, מניח לו להריח אותו ולחכך את חוטמו השחור והלח בפניו.
הכלב כשכש בזנבו בשביעות רצון, הניח כף רגל גדולה ומאובקת על זרועו של ז'וז'ו וברגע זה היה ברור שיש לנו תחליף לשגיב הצעיר שהתגייס לפני כמה ימים.
"כלב נחמד." אמר ולחץ את ידי בנימוס "שלכם?"
"אה, לא בדיוק. אנחנו יותר שלו מאשר הוא שלנו." עניתי תשובה מתחכמת מידי.
בדרך כלל איני נוהג לענות תשובות פלצניות, ובכלל אני מעדיף לדבר כמה שפחות עם העובדים. הרי זה התחום של דיאב, אבל היה משהו בעיניים השחורות הללו שערער אותי.
מקרוב ז'וז'ו נראה פחות צעיר ממה שחשבתי בתחילה. לפחות בן שלושים הרהרתי לעצמי, סוקר את הפנים הצנומים והנאים.
הוא היה דק גזרה, לא גבוה במיוחד, אבל זקוף וקפיצי, מסופר קצר, ידיים יפות, מוארכות ודקות, והעיניים הללו - גדולות וכהות ונוזליות, ומעליהן מתקמרות בחן גבות שחורות עדינות.
הזמנתי אותו למשרד הקטן והמבולגן שלנו. הוא ישב מולי, מביט בעיני במבט הרך והסקרני שלו כאילו ניסה לחדור לתוכי ולדלות משם את כל הסודות שלי.
הוא התנהג כאילו הוא מראיין אותי ולא ההפך. שאל שאלות על המוסך ועל העובדים ועל העבודה ועל טיב ההסכם ביני לבין דיאב, ורק על המשכורת לא שאל כלום.
"לא שאלת מה גובה המשכורת?" הזכרתי לו אחרי שהסברתי שאני ודיאב שותפים שווים ויש לנו בדרך כלל ארבעה עובדים.
"אה, כן. מה המשכורת?" שאל בחוסר עניין.
אמרתי לו והוא הנהן בשביעות רצון ושאל אם אני יודע על מישהו שמשכיר דירה קטנה, רצוי בסביבה.
"יש לי קרוון קטן ליד הבית אם אתה מעוניין. הוא עמד ריק כמה חודשים. אם אתה רוצה אותו תצטרך לנקות קצת, אבל הוא במצב טוב."
הוא הנהן. "בסדר. מקובל עלי." אמר וקם, מושיט לי את ידו ללחיצה. לחצתי אותה, מתענג על המגע של כפו החמה. לחיצתו הייתה חזקה ויבשה, לא קצרה מידי, לא ארוכה מידי, ממש מושלמת.
דיאב דחף את ראשו בעד הדלת. "אתה בא ז'וז'ו?" שאל בקוצר רוח.
"כן." נפנה אליו ז'וז'ו, "אני בא." ואז נזכר ופנה אלי, "התקבלתי בוס?" שאל בחיוך קל.
"כן, התקבלת." עניתי וחייכתי אליו חזרה.
עד לאותו חיוך רק חשדתי, אבל אחרי החיוך כבר ידעתי שגם הפעם דיאב לא טעה וז'וז'ו הוא אחד מאתנו.
היה לו כשרון לזהות את החבר'ה שלנו במבט אחד. לקח לי כמה שנים לקלוט שרוב העובדים שהוא שוכר הם כמונו.
כששאלתי אותו למה הוא צחק אמר שהוא מעדיף להעסיק אנשים שלא ירצו לתלות תמונות של בחורות ערומות על הקירות ולא ינסו לחזר אחרי הקליינטיות.
המשכתי לעבוד על החשבוניות שהייתי אמור להביא לרואה החשבון שלנו מציץ מידי פעם דרך קיר הזכוכית המאובק שהפריד בין המוסך למשרד, ממתין לדיאב. אחרי כשלושת רבעי השעה הוא נכנס וצנח על הכסא מולי.
"הבחור החדש אמר שאתה משכיר לו את הקרוון של אבו מוך." ניגש ישר לעניין.
הסרתי את משקפי הקריאה שאני נאלץ לחבוש מזה כמה שנים והבטתי בפניו של דיאב, פנים המוכרות לי טוב יותר מפני שלי.
הוא התחיל להתמלא קצת מאז מלאו לו ארבעים, אבל גם כעת, כשהוא כמעט בן חמישים, הוא עדיין גבר נאה מאוד. שחום עור, בעל שיער שחור צפוף שמעט שיבה מעטרת את רקותיו. תווי פניו רבועים וגבריים, אפו גדול וקמור, וכשהוא נרגז יש לו מבט נוקב שמסוגל לשתק בן אדם.
"כל הזמן כעסת עלי שהסכמתי לקחת מאבו מוך קרוון במקום כסף, עכשיו אני הולך להרוויח על הקרוון הזה, למה אתה שוב כועס?"
"שמעת ממני מילה אחת של כעס?" התרתח דיאב.
נאנחתי ושתקתי, ממתין להמשך שלא איחר לבוא. "זה לא טוב יוסי. זה לא רעיון מוצלח." ניסה דיאב לרכך את קולו.
"מה? להשכיר את הקרוון? למה לא? יש חיבור למים, יש חשמל, יש ביוב, צריך רק לסדר דוד שמש. למה לא להשכיר אותו ולעשות עליו איזה רווח?"
"לא טוב שעובד שלך יגור אתך."
"הוא לא יגור איתי אלא בחצר שלי, ממה אתה פוחד? אני לא אעשה לו פרוטקציה."
"יוסי!" התרעם דיאב, ומבטו האפיל מכעס.
"כן דיאב." עניתי בנחת וחייכתי אליו כאילו לא הרגשתי את הקפיץ הזה בתוכי נמתח פתאום, כמו שקורה לי תמיד כשהוא כועס עלי.
הוא קם והלך אל השירותים של המשרד שנמצאים מאחורי המדפים של התיקים. המתנתי דקה או שתיים בעוד הקפיץ ההוא נמתח והולך בתוכי, ואז קמתי והלכתי אחריו.
כבר כמה שבועות הוא לא קרא לי לשם, וכרגיל חשבתי שזהו, הוא התגבר עלי וזה לא יקרה יותר, אבל הנה זה שוב קרה, וכמו תמיד זה היה קצר ואלים ומאוד מספק.
השירותים קטנים מאוד. חדר מלבני בגודל מטר על מטר וחצי, עם אסלה וכיור קטן וחלון פעוט בקיר מולו.
אני נשען על הקיר, הוא מאחורי, ידו על כתפי. הוא מנשק את עורפי ואחר כך נושך אותו, ואז מפשיל את מכנסי וחודר לתוכי בעדינות.
הוא היחיד שאני מניח לו לעשות זאת. לאחרים, ההם שאני פוגש בגן ובסאונה, אני לא מרשה אפילו להתקרב לשם. אצלם אני מסתפק במציצות ודי.
אני מניח כפות ידיים פרושות על אריחי החרסינה הלבנים והפשוטים, משעין את המצח על הקרירות הלבנה ונושם עמוק.
ידיו על הזין שלי, חולפות עליו בתנועות בטוחות. בהתחלה הוא נוגע בי בעדינות כמחדש את היכרותנו, ואז מגביר את הקצב ועובר לשפשף אותו חזק יותר ויותר.
הזין שלו בתוכי, הולם בגופי בכוח, אשכיו מטלטלים כנגד ירכי. הוא עושה את מעשיו בגופי בשתיקה ורק לקראת השיא הוא נאנק אנקה אחת חרישית כנגד עורפי.
גם אני שותק. כל מה שהיה להגיד כבר נאמר ועכשיו רק זה נשאר לנו - החדר הקטן והלבן הזה, מדיף ריח כלור וסבון זול, והכאב הזה שגורם מגעו לגופי ולליבי, כאב שאני מעדיף על פני ליטופיהם של הבחורים הזרים ההם שאני מוצא ומאבד באפלולית שבגן.
הוא ממתין בסבלנות עד שאגמור ואז מסובב אותי אליו ומנשק את פי בכוח. יותר נושך ממנשק, עוד חיבוק אחד קצר ועז והוא מסתלק.
אני נשאר לשבת קצת על מכסה האסלה. ממתין עד שהרעד יפוג מברכי ונשימתי תחזור לסדרה ואז חוזר בשקט לחשבוניות שלי.
אני יודע, זה עלוב, זה פתטי, זה תחליף מעליב לחיים, אבל זה כל מה שיש לנו.
הוא כבר היה מאורס כשנפגשנו מזמן, בשלהי שנות השבעים, קצת לפני מלחמת לבנון, ואז... בן בכור למשפחה בדואית מכובדת, הראשון מבני משפחתו שעבר קורס קצינים, לא העלה בדעתו את הרעיון המטורף הזה - לחיות עם גבר אחר.
ידענו מה אנחנו מרגישים, אבל אף פעם לא דברנו על האפשרות שנממש את הקשר שלנו. הוא היה מאורס לפטמה והפרת האירוסין לא עלתה בכלל על הפרק.
הוא התחתן איתה כפי שתוכנן והוא חי איתה עד היום. חי יפה מאוד אפילו. בנו לעצמם עוד קומה מעל בית הוריו, הולידו שישה ילדים. אני מבקר אצלם מידי פעם ורואה שטוב להם יחד.
אחרי שהשתחררתי הקשר שלנו נותק. גרתי פה ושם, טיילתי קצת בחו"ל. ניסיתי כל מיני אפשרויות, עבדתי בכל מיני עבודות, ואפילו היו לי כמה חברות, ואם הייתי רוצה הייתי יכול אפילו להתחתן, אבל תמיד נרתעתי ברגע האחרון.
אחרי שלא התראינו כמה שנים הוא צץ פתאום במוסך שעבדתי בו כמנהל עבודה והציע לי שותפות במוסך שהוא רצה לקנות בקריות.
הסכמתי מיד. לא בגלל מה שהיה אז, אלא כי רציתי לחזור ולגור קרוב להורים שהתחילו להזדקן, וגם רציתי להפסיק להיות שכיר. הרעיון להיות עצמאי קסם לי.
השקעתי את כל חסכונותיי במוסך שלנו. זה לקח כמה שנים, אבל עבדנו קשה ובנינו לעצמנו שם של בעלי מקצוע רציניים והגונים. לא במפתיע חלק גדול מהקליינטים שלנו הם נשים שמרגישות נוח לבוא אלינו גם בלי גבר לצידן.
רק אחרי כשנה של עבודה זה לצד זה בלי רמז למה שהיה אז, לפני נישואיו, הוא נשבר ושוב לקח אותי לצד ומשך מעלי בשתיקה את מכנסי. יכולתי להתנגד, יכולתי להגיד שלא, שאני לא מוכן, אבל הרעיון אפילו לא עלה בדעתי. הייתי מאושר כל כך לקבל ממנו את המעט הזה שיכול היה לתת לי. לא עלה בדעתי שיש לי זכות לדרוש יותר.
וככה זה נמשך כבר כמעט עשרים שנה. כל כמה שבועות הוא לוקח אותי הצידה, עושה מה שעושה בשתיקה, ואחר כך הולך.
בשאר הזמן אנחנו רק שותפים. מדברים בעיקר על עבודה וקצת על המשפחה. היום רק על הילדים שלו, פעם גם דברנו הרבה על הורי שהיו חולים כמה שנים עד שנפטרו, וזהו. אלו לא חיים רעים כלל. יש לי את הבית של ההורים, ויש לי את העבודה במוסך.
לא חסר לי כלום. אני מרוויח לא רע, מרשה לעצמי לנסוע לאירופה לכמה שבועות כל קיץ ובשאר הזמן אני יכול להרשות לעצמי את הבחורים ההם מהגן או הסאונה שתמיד נשארים צעירים ויפים.
יצאתי עם ז'וז'ו מהמוסך קצת אחרי שלוש ונסענו הביתה. אני גר בבית קטן העומד בחזיתה של חלקה גדולה מגודלת עצי פרי, הדרים בעיקר.
עשרה דקלי ושינגטוניה דקים ותמירים תוחמים את החלקה שלי משני קצותיה, ובין הדקלים משוכת סברס דוקרנית. הקרוון שקבלתי תמורת חוב גדול שחב לי אחמד אבו מוך עומד בקצה החלקה, ושביל אבנים שטוחות מתפתל ממנו בין העצים עד למרפסת האחורית של הבית, שם אני תולה את הכביסה בימות החורף.
הבית ישן וגדול מידי בשביל אדם אחד. אני מתחזק אותו בקפידה, לא מוסיף כלום, לא משפץ, אבל שומר על הקיים.
קבלנים באים אלי מידי פעם ומנסים לשכנע אותי למכור חצי מהחלקה שלי, או את כולה, ולקבל כמה דירות ברב הקומות שיוקם עליה.
אני דוחה אותם תמיד בנימוס ומסביר שהבטחתי להורי לא להרוס את הבית שלהם אחרי מותם. אחרי שאלך לעולמי שיעשו כרצונם, כל עוד אני חי הבית והחלקה יישארו כפי שהיו בילדותי.
אם איני יכול להקים להורי דור המשך, לכל הפחות אשמור כהלכה על הירושה שהורישו לי. הבית נראה כמו ציור של ילד. קובייה לבנה עם חלונות ירוקי תריסים וגג רעפים אדום. בחזית מרפסת כניסה קטנה ששלוש מדרגות מובילות אליה.
לפני המרפסת צומחים כמה שיחי ורדים מופרדים מהרחוב השקט בגדר חיה הזקוקה לגיזום.
"בוא תכנס ותשים את המזוודות שלך כאן." הזמנתי את ז'וזו'.
הנחתי מזוודה אחת בחדר הכניסה הקטן ליד ארון הנעלים, והוא שם את השנייה לידה והביט סביבו בסקרנות.
הכל נשאר כפי שהיה בימיהם של הורי. הם נפטרו בהפרש של שנה זה מזה. השנה הקשה ביותר בחיי. הם לא מתו בבית חולים, טיפלתי בשניהם בבית כפי שהבטחתי.
זה היה קשה מאוד. מעולם לא הייתי מצליח לעבור את זה בלי עזרתם של דיאב ופטמה שתמכו בי, עודדו אותי, וחלקו איתי את כל הייסורים הנובעים מצפייה במותו של אדם אהוב הסובל מגסיסה איטית ורבת כאבים. מהר מאוד אתה מוצא את עצמך מתפלל בשקט למוות הגואל שיציל אותך ואותם מעוד יום רצוף כאב.
לקחתי אותו דרך המטבח למרפסת האחורית ומשם לקרוון. הוא פסע בצייתנות בעקבותיי, מביט סביבו בסקרנות, אבל שמר על שתיקה.
הקרוון מתאים למשפחה של ארבעה נפשות. קובייה מלבנית מאלומיניום בצבע כחול חיוור עם שורת חלונות אלומיניום לבנים קטנים לכל אורכו.
הבוגנוויליה שטיפסה על הברוש שעמד מאחוריו כבר שלחה זרועות פורחות בלבן ואדום לנוח על גגו השטוח, מרככת מעט את מראהו החמור.
עלינו בשתי מדרגות מתכת ונכנסנו. היו שם שני חדרי שינה זעירים, מטבחון צמוד לחדר אוכל שהיה גם סלון, ובקצה שתי חדרונים זעירים עומדים זה מול זה. אחד עם אסלה והשני עם טוש.
לעומת החדרים הגדולים וגבוהי התקרה שבביתי נראה הקרוון זעיר כבית בובות. רהיטים מכוערים עשויים מתכת שחורה רותכו לקירות, והרצפה מחופה לינוליאום ירוק כהה מדכא המהווה ניגוד מזעזע לרצפות הקרמיקה הבהירה שהתקין אבא לפי דרישתה של אימי כמה חודשים לפני שמחלתה החמירה עד כדי כך שחדלה לשים לב לסביבתה.
"צריך לבדוק שהחשמל מחובר כמו שצריך ושאין נזילות מים." אמרתי מודאג. חש שמץ אשמה בגלל שהנחתי לקרוון לעמוד מוזנח כל כך הרבה זמן. הכל היה מאובק, אבל החשמל והמים פעלו כמו שצריך וכשהורדתי מים באסלה הם שטפו אותה בגרגור עליז. לא היו מים חמים כמובן כי לא חיברתי את דוד השמש לצנרת.
"צריך לחבר את הצינור של הדוד שמש וכבר מחר יהיו לך מים חמים." אמרתי, מנסה להישמע כמו בעל בית מנוסה, מתעלם מתחושת הקלאוסטרופוביה שאחזה בי.
לא זכרתי שהקרוון קטן כל כך. הרגשתי חנוק ולחוץ במקום המגומד הזה. הייתי כל כך קרוב לז'וז'ו עד שיכולתי לראות את הדופק פועם בתחתית צווארו השחום והחלק.
"לא נורא, אני אדליק בוילר ובעוד שעה יהיו לי מים חמים." אמר בחיוך עליז, לא מוטרד כלל מגודלו של הקרוון.
"עזוב ז'וז'ו, חבל שתחכה כל כך הרבה זמן. בוא אלי, אצלי יש תמיד מים חמים ויש לי המון אוכל."
אחזתי במרפקו, מכוון אותו לעבר הפתח. הוא הלך איתי ברצון, נענה בצייתנות חביבה לדרישותיי.
הוא התקלח ראשון בעוד אני מבשל את הפסטה, ואחר כך התקלחתי אני, משאיר אותו להשגיח על הפסטה המתבשלת.
מהרגע הראשון הרגשתי נוח איתו. הביישנות הרגילה שלי שמשתקת אותי בדרך כלל ליד זרים כמעט שלא הציקה לי הפעם.
השיחה קלחה בנחת. הוא סיפר לי על עצמו כמה פרטים הכרחיים, נוהג בגילוי לב נעים בלי להטריח יותר מידי.
הוא עבד במוסך בתל אביב כמה שנים, אבל הסתכסך עם בעל הבית ועזב בחיפזון. הוריו גרים אצל אחותו הנשואה במושב בדרום, שאר אחיו ואחיותיו פזורים בכל הארץ. הוא ממוצא טוניסאי, שמו יוסף כשמי, אבל כולם קוראים לו ז'וז'ו.
גדל בבאר שבע, למד מכונאות רכב בבית ספר אורט, שירת בשריון, חי כמה שנים בארצות הברית בלי גרין קארד עד שמאס בחיי עוני ובדידות וחזר הביתה.
עד שדיאב מצא אותו מחפש עבודה במוסך בצ'ק פוסט הוא גר אצל חבר מהצבא בחיפה, אבל החבר נשוי עם ילדים והוא מעדיף לא להכביד על הכנסת האורחים שלו.
אכלנו יחד את הפסטה עם רוטב הבשר, והוא שיבח את הבישול שלי בנדיבות למרות שלדעתי המלחתי יותר מידי את הרוטב ולא שמתי די שום.
אחר כך ישבנו על הספה הישנה של הורי וצפינו בטלוויזיה, מרותקים למשחק כדור סל אמריקאי. מסכימים מיד שלכדור רגל אמנם יש את היתרונות שלו, אבל הוא חסר את האלגנטיות והברק של הכדור סל.
שנייה לפני שהשופט שרק להפסקת המחצית קלע הקפטן של אחת הקבוצות סל מזהיר מאמצע המגרש, מטה את הכף לטובת קבוצתו.
הרענו לו יחד, טופחים אחד על שכמו של חברו ולפתע היינו ישובים קרוב מאוד זה לזה מביטים אחד בפניו של השני במעין פליאה נדהמת. השתררה דממה מוזרה בת שנייה שבה ידעתי שאנחנו עומדים להתנשק ואז אכן התנשקנו.
