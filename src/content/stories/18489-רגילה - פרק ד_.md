---
id: 18489
title: "רגילה - פרק ד'"
author: "ליתי"
author_id: 1676
date: "2014-12-08"
category: "אהבת נשים"
tags: ['כל ההתחלות', 'צבא וגאווה']
prev_chapter_id: 18484
next_chapter_id: 18515
original_url: "http://gogay.co.il/story.php?id=18489"
---

# רגילה - פרק ד'

יום לאחר מכן, בערב, הייתה ההשבעה. הלכנו לרחבת המסדרים, וכתובת אש חיכו לנו, וגם מוסיקה מרגשת. זה הזכיר לי את הטקסים בצופים, איך תמיד הייתי אחראית על כתובות האש, הבת היחידה בין כל הבנים. כשהתחיל הטקס, הרס"ר אמר במיקרופון, "לקבלת המפקדות הפלוגה תעבור לדום." ופתאום נכנסו שורה של כלבים והלכו אחד אחרי השני. זה היה כל כך מצחיק. מה הסבירות שזה יקרה? ואולי זה בכלל היה מתוכנן. בכל מקרה, זה שבר קצת את הקרח ויכולנו שוב לנשום חופשי, עד שהתחיל השיר "לתת" של בועז שרעבי ושוב התרגשנו נורא. במעמד מול הממי"ת וקבלת ספר התנ"ך ב"הצלב" עם הנשק, חשבתי לעצמי שיש וודאי הרבה סיפוק בלהיות מפקדת, ולהעביר דרך ידייך את הדור החדש של צה"ל.תחושת האופוריה המשיכה ללוות אותי גם בשמירה באותו הלילה. הפעם שמרתי עם שרון. אך מהרגע שהתחלנו לשמור, שרון לא סתמה את הפה. היא שאלה אותי מה אני רוצה לעשות בהמשך השירות ולפני שהספקתי לענות היא דיברה על עצמה. היא הייתה מאוד החלטית לגבי השיבוץ שתרצה בסוף הטירונות. היא רצתה להיות קצינה אבל היא גם רצתה קורס, היא רצתה להגיע לתחום ספציפי בו יהיה לה תפקיד ניהולי או פיקודי ואחרי זה היא רצתה לצאת לקצונה. אני לא חשבתי על דבר כזה, גם וגם, זה נראה לי קצת יותר מדי יומרני, אך כששרון אמרה את זה פתאום, זה נשמע לי הגיוני. בכל מקרה, שיתפתי אותה ברצון שלי, שאשמח אם אתקבל לקורס מכי"ות. שרון עיקמה את האף, "באמת, זה מה שאת רוצה? חשבתי שאת יותר אינטליגנטית מזה, כולן שם דפ"ריות." אמרה."לא ידעתי." עניתי, "טוב אחרי זה אני רוצה לצאת לקצונה, את יודעת." הוספתי."ומה," היא המשיכה, "ולהיות אחראית על דפ"ריות?" ליבי נחמץ שוב. אולי אני עושה שגיאה? אולי אבקש להיפגש שוב עם קצין המיון, להגיד לו שהתחרטתי? אבל אז נזכרתי במפקדת אורלי שאמרה לי ללכת אחרי האינטואיציות שלי. "אז אולי יצא לנו להיפגש בבה"ד 12." עניתי, "אם תהיי משק"ית ח"ן." ובכך הסתיים הדיון על השיבוצים שלנו."מה את חושבת על המפקדת אורלי?" הייתה השאלה הבאה שלה. כבר ידעתי שהיא תרצה לדבר עליה לפניי, אז נתתי לה. "אני חושבת שהיא מאוד חמודה, אני מתה כבר שתהיה שבירת דיסטנס ואז אוכל לדעת עליה הכל." היא אמרה."מה את רוצה לדעת עליה?" שאלתי אותה, אבל בעצם את עצמי."אם יש לה חבר, מאיפה היא בארץ, בת כמה היא." ענתה."אותי מעניין מי החניכה הכי אהובה עליה בטירונות." אמרתי ומיד התחרטתי. מה זאת השאלה הילדותית הזאת? ומה זאת אומרת את מי היא אוהבת? וכבר התחלתי לכעוס על עצמי, שככה, אם אתעסק כל היום בשטויות, לא אוכל להיות מפקדת."נראה לי שאותך." ענתה, "היא מכרכרת סביבך הכי הרבה." הוסיפה ופניה התכרכמו. רציתי לענות לה שזה בכלל לא נכון, אך היא שינתה מיד נושא ואמרה, "כבר תכננתי חולצה נורא יפה ומצחיקה לסיום הטירונות." היא לא נחה השרון הזאת חשבתי לעצמי, ואיך לעזעזל היא שוב חשבה על משהו שאני לא? הימים האחרונים של הטירונות עפו במהירות עצומה. עוד תורנות מטבח, עוד שיעורים בכיתה, עוד מורשת קרב, עוד מד"ס ועוד א"ג ופתאום, ערב לפני קבלת ההצבות ונוסעים הביתה, כשנגמרה ארוחת ערב, במקום ללכת להתקלח ולישון, חיכתה לנו ברחבה ערימה של חולצות ששרון עיצבה, בה רואים בורקס ענק שכתוב עליו "ח'1" ומתחתיו "הכל תלוי בטיב המילוי". הבנות התלהבו ולבשו את החולצות, גם המפקדות. אחרי זה כל כיתה הלכה עם המפקדת שלה לשיחת סיכום. התיישבנו במעגל, תלינו מבטינו ושתקנו. המפקדת אורלי התחילה בהודעה, "בנות! יש לי משהו לספר לכן, השם שלי הוא לא המפקדת אורלי." מה? היינו בשוק. "השם שלי הוא אורלי ביטון". כולנו צחקנו, אז ככה נראית שבירת דיסטנס. היא סיפרה שהיא מבאר שבע, שהיא כבר חצי שנה מכ"ית והיא מתה על זה, שהיא לא מתכוונת לצאת לקצונה ורוצה לבלות את השירות שלה בתור מכ"ית, רצוי בג'וליס. היא סיפרה עוד כמה דברים כמו מה תאריך יום ההולדת שלה, ואז גיליתי שהיא גדולה ממני רק בחצי שנה, איפה היא למדה ובאיזה מגמה הייתה (ביולוגית) וכל מיני סיפורים מצחיקים כמו שהיא מכירה את הסמלת שלנו עוד מהגן. היא גם הזכירה על דברים מפאדחים שעשינו, ואיך כל המפקדות ירדו עלינו כשלא היינו. אחר כך היה זמן לשאלות. כששאלנו אותה אם יש לה חבר, היא חייכה, השפילה עיניה לאדמה ואמרה, "לא." אחרי השיחה הזאת היה קשה ללכת לישון וכל הלילה היינו ערות והמפקדות לא דאגו לעשות "כיבוי אורות".בבוקר קמנו ליום חדש, עדין מסדר ועדין א"ג אבל הכל באווירה טובה. אחר כך עשינו כמה עבודות רס"ר אבל בעצם מה שעשינו יותר מכל זה לפטפט אחת עם השנייה ועם המפקדות. לימור ניגשה אלי ושאלה אותי איפה אני חושבת שישבצו אותי. אמרתי לה שחשבתי על קורס מכ"יות. "וואלה, בול עלייך." אמרה. היא המשיכה ואמרה שהיא לא בטוחה מה יקרה לה, מצד אחד היא רוצה להיות קרוב לבית ולעזור קצת לאימא שלה, וגם חסר כסף בבית, מצד שני, בא לה קצת לברוח מכל הבלגאן ולשרת במקום רחוק."לא ידעתי שיש בעיות בבית." התנצלתי ושאלתי אם יש משהו שאני יכולה לעזור לה בו."את נותנת לי מוטיבציה." אמרה, "חנונית צפונית כמוך שרוצה להיות קרבית ולאכול חול בקורס מכי"ות, אם את לא פוחדת, מי אני שאפחד?" והלכה בלי להוסיף מילה. בצהריים, במגרש המסדרים, לפני שההצבות חולקו לנו, הודיעו על מצטיינת הטירונות המחלקתית וזו הייתה שרון, היא זרחה מאושר.ואז ההצבות חולקו לנו. היו בנות שבכו. היו בנות שצרחו משמחה, והיו את אלה שלקחו את ההצבה, שמו בכיס והמשיכו לעשן את הסיגריה שלהן.  מה יהיה איתי, חשבתי לעצמי? כשהקריאו את שמי ליבי פעם בחוזקה. פתחתי את המכתב וראיתי, "מיועדת לקורס מכי"ות הקרוב." צרחתי משמחה. פתאום ראיתי את אורלי שקרצה לי ובאה לחבק אותי. "מה את אומרת?" לחשה לי באוזן."אני אומרת כן, איפה חותמים." עניתי והרכנתי את ראשי. שרון ראתה אותנו, ניגשה אלינו וסיפרה שהיא התקבלה לקורס משק"יות ת"ש בבה"ד 11, מתאים מאוד לתוכניותיה. רותם, לעומת זאת, הוצבה כפקידה בקרייה ושמחה מאוד, התאים לה להיות קרוב לבית. עינת גם הוצבה כפקידה, אך בצריפין. ואז ניגשה אליי לימור ואמרה שיש לה משהו להגיד לי. "מה קרה?" שאלתי בדאגה. "רק רציתי להגיד לך, שאחותי אני איתך בקורס מכי"ות!" אמרה וקפצה עליי. נדבקתי בהתלהבות שלה והתחלתי לקפוץ איתה, איזה מזל יש לי עם הבחורה הזאת.   בדרך חזרה הביתה התחילה להתהפך לי הבטן, למזלי הייתי עייפה ונרדמתי ולא הייתי צריכה להתעמת עם השאלה מדוע אני מרגישה ככה. כשהגעתי לתל אביב כבר היה חמישי בערב, הזמן האהוב עליי בכל השבוע, והעיר כאלו קרמה עור וגידים, מכינה את עצמה ללילה ללא שינה. אימא קיבלה אותי ראשונה ואחר כך בא אבא ואחיותיי. החזרה הביתה הייתה מוזרה כי  ידעתי שביום ראשון אני כבר עוזבת לקורס חדש, קורס ארוך, אבל הם לא ידעו את זה עדיין. הידיעה שבאתי עכשיו למעין מנוחה ולמילוי אנרגיות, שינתה את הגישה שלי לכל הסוף שבוע ולא התכוונתי להתעצבן. ישבנו לארוחת ערב וההורים שאלו, " נו, אז איפה את משובצת?" ידעתי שאם אעשה מזה עניין זה יעבור יותר קשה, אז אמרתי חצי באדישות "קורס מכי"ות בנות, מתחיל ביום ראשון הקרוב."פתאום היה שקט בשולחן, רק שמעתי את אימא כמעט נחנקת מהלחם. "אז עשו לך דווקא." אמרה אימא.  "לא, זה מה שרציתי, אני מקווה שתתמכו בי כי זה הולך להיות קורס לא קל.""בטח שנתמוך." אמרה אימא. "צה"ל צריך מכי"ת כמוך." אמרה אחותי הגדולה. ורק הקטנה שאלה מה זה מכ"ית וצחקנו. אחרי הארוחה הכנו תה וישבנו בסלון. אבא לא אמר מילה, רק חייך חיוך קטן. אימא נראתה מודאגת. אמרתי לה שהיא לא צריכה לדאוג, ושכל מה שאני הייתי רוצה שבסוף שבוע נבלה ביחד ונעשה כיף ושהיא תפנק אותי. היא שמחה על ההזדמנות לפנק אותי ושכחה לרגע את החרדות. "אז איפה הכביסה?" שאלה, "את צריכה את המדים ליום ראשון."בערב שישי הגיעה כל המשפחה, הדודים, בני הדודים וסבתא. הם שמחו מאוד לראות אותי. כולם אמרו שהשתניתי והיו גאים בי שסיימתי את הטירונות. כששמעו שאני הולכת לקורס מכי"ות נפלט להם, "את?!" וזה הצחיק אותי, כנראה שגם הם חושבים שאני חלשלושה. יותר מאוחר יצאתי לבית קפה עם חברות מבית הספר שלי, חלקן עוד לא התגייסו בכלל, ולא היה לי הרבה על מה לדבר איתן, כי הן רק דיברו על "שופינג" ועבודה עד הגיוס. ביום שבת ארזתי את התיק. הפעם לקחתי בגדים לשבועיים כי ידעתי שבקורס הזה לא יוצאים באופן קבוע. אחותי הקטנה הייתה צמודה אליי, שאלה אותי כל רגע מתי אחזור וסיפרה לי קצת על מה קורה לה בבית ספר. פתאום התגעגעתי לגיל הגיל הזה, גיל אחת עשרה, איזה גיל מופלא, שעדין חברים של כולם וכל ההתבגרות הזאת עדין בחיתוליה ואפשר ליהנות מהבנים והבנות לפני שהכל מתחיל להיות מסובך.במוצאי שבת ישבנו כל המשפחה מול הטלוויזיה אחרי ארוחת ערב וצחקנו מכל מיני תוכניות טיפשיות. אבא היה קצת מרוחק. גם לפני טיולים בצופים הוא היה מסתגר, כאלו לגרום לי להישאר כדי לדאוג לו, ואז הוא ימשיך לשמור עליי כמו ב"צמר גפן." כפי שתמיד אמר. רציתי לדבר איתו אבל לא ידעתי איך או מה להגיד, הרי גם אני הייתי נפחדת בדיוק כמוהו. כשנשארתי עם אימא לבד, היא שאלה אותי אם אני לא מודאגת מזה שהייתי בטירונות ועכשיו בקורס ואחר כך אשרת עם צוות של מכי"ות עם טירוניות, כך שבמשך השירות לא אראה בכלל בנים. התחלתי לצחוק, באמת לא חשבתי על זה. אמרתי לה שזה בכלל לא נכון ובג'וליס יש חיילים (רס"ר המטבח למשל) ובטח גם יהיו בשירות שלי, וחוץ מזה היא יכולה לסמוך עליי שאמצא מישהו, אך הרגשתי נטל נוסף על הכתפיים. למה היא הייתה צריכה להזכיר לי את זה בכלל?ממש לפני שהלכתי לישון  סבתא התקשרה אליי ואמרה לי שוב בהצלחה. היא נשמעה מאוד מרוגשת, למרות שלא הייתי הנכדה הראשונה שלה שהתגייסה, וסיפרה לי משהו שלא ידעתי, "את יודעת שאותו סיפור היה עם אבא שלך." סיפרה, "הוא סיים טירונות ונורא רצו שילך לקורס מכי"ם, אמרו שהוא ממש נולד לזה. אבל אבא שלך רצה ללמוד באוניברסיטה תוך כדי הצבא, והעדיף לשרת קרוב לבית. אני חושבת שאת התיקון שלו." אמרה. פתאום הרגשתי שוב קרובה לאבא למרות שלא דיברנו, ובתוך תוכי קיבלתי את האישור שרציתי ממנו. סבתא אמרה שכשאחזור לחופשות היא תבשל לי מה שארצה ושהיא מאוד גאה בי וזה נתן לי בדיוק את הפוש שהייתי צריכה, וכך הלכתי לישון בחיוך.ההגעה לבה"ד 12 הייתה בלגאן. כשהגעתי לשם לא ידעתי מימיני ומשמאלי. כל כך הרבה בנות הסתובבו שם עד שלא ראיתי בסיס, רק ירוק של מדים בעיניים. מזל שהיו שלטים וכמה בנות שאמרו בקול שגם הן הולכות לקורס אז השתרכתי אחריהן. בכלל לא זיהיתי את הבסיס שבאתי לבקר בו את אחותי בקורס קצינות. אך לא עברה דקה ולימור מצאה אותי, כולה מרוגשת, חיבקה אותי והתחילה לספר על תלאותיה מהיום שנפרדנו עד עכשיו. שתהיה קצת בשקט חשבתי לעצמי, אבל בפנים הודיתי לה שאני לא לבד פה.
