---
id: 20050
title: "זמן ישראלי - פרק נה'"
author: "יובל אור"
author_id: 1075
date: "2016-12-15"
category: "אהבה"
tags: ['סטרייט פרינדלי']
prev_chapter_id: 20049
next_chapter_id: 20051
original_url: "http://gogay.co.il/story.php?id=20050"
---

# זמן ישראלי - פרק נה'

"מקס הילד צריך לעשות חיסון נגד טטנוס." הודיעה לי בטי, "רשמתי אותו לכתה א' ומתברר שורד לא כל כך הקפידה לעשות לו חיסונים. הכי דחוף זה החיסון של הטטנוס." היא הגישה לי פנקס כחול קטן. "זה פנקס החיסונים שלו. לנה, האחות בטיפת חלב תעשה לו את החיסון, לכו עכשיו.""למה אני?" התמרמרתי, "אני שונא זריקות." בטי הניחה ידיה על מותניה והביטה בי במבט מוכיח. את המבט הזה אני שונא עוד יותר מזריקות."היום יום שישי, לך יש זמן פנוי ולי אין. אם אתה רוצה לאכול ממולאים בערב לך עם הילד." בשביל הממולאים של בטי הייתי מוכן ללכת הרבה יותר רחוק מאשר עד טיפת חלב."בסדר," הסכמתי, המבט הנוזף נעלם מפניה והיא נאנחה אנחת רווחה. רק עכשיו הבנתי עד כמה היא חששה שאסרב לה. "אל תגיד לו שזו זריקה עד הרגע האחרון," הורתה לי, "לירז פוחד פחד מוות מזריקות. גם אתה פחדת מזריקות כשהיית קטן?" "כן, ואני עדיין פוחד מזריקות, אבל ממך אני פוחד עוד יותר." התחכמתי וניסיתי ללטף את שדיה, היא סטרה על ידי וזרקה אותי החוצה.התנהגתי כמו פחדן ואמרתי לילד שאנחנו הולכים לאכול גלידה. הוא לא חשד בכלום עד שפניתי להיכנס לטיפת חלב. פניו הלבינו ועיניו הגדולות התמלאו דמעות."לא רוצה זריקה, זה נורא כואב, אני פוחד." מחה בקול חלוש ונצמד לידי, מנסה למשוך אותי החוצה.שקעתי בהסברים מסובכים על חשיבות החיסון ונשבעתי שהכאב לא יהיה נורא יותר מעקיצת יתוש. הילד לא השתכנע ועד שהגענו לחדר האחות הוא כבר בכה בגלוי וכל גופו רעד.האחות - צעירה מלאת גוף ונעימת סבר - בקשה ממני ברוסית שאחזיק אותו היטב כדי שלא יזוז. מובן שהיא לא ידעה שלירז מבין רוסית ודבריה הפחידו אותו עוד יותר. אובד עצות הנחתי את ידי משני צידי פניו מפנה את מבטו אלי. ראשו היה כה קטן עד שכפות ידי כיסו אותו כמו קסדה. התיישבתי והחזקתי אותו עומד בין ברכי, מחליק באגודלי על גבותיו היפות והישרות, מביט היטב בעיניו. היו לו עיניים שחורות נהדרות עם ריסים סמיכים ועבותים כמו של דוגמנית, הדמעות שתלו בקצותיהם רטטו כמו טיפות טל על הדשא."אני אלמד אותך שיטה נגד פחד שלימד אותי סבא שלי," אמרתי לו בשקט, "שים את הידיים שלך על הפנים שלי ותשעין את המצח שלך על שלי." הילד עשה כדברי בצייתנות, אבל לא הפסיק לבכות. "עכשיו תנשום עמוק ותסתכל לי טוב טוב בעיניים. נראה מי ימצמץ קודם," הוריתי לו.הילד ריכז את כל תשומת ליבו בעיני, הדופק שלו הואט והנשימה שלו, שהייתה מהירה ולא סדירה, נרגעה. האחות ניצלה ברוב תבונה את המצב ונחפזה להעביר צמר גפן לח מאלכוהול על זרועו. כפות ידי חסמו את שדה הראיה שלו ולירז לא הספיק אפילו לראות איך נתקעה המחט הדקה בזרועו השחומה. תוך שנייה הכל הסתיים.חייכתי אל שלוש אימהות שישבו על הספסל מול הפתח, אוחזות תינוקות בידיהן ומביטות בי בהערצה, ולקחתי אותו לאכול גלידה. "נכון שהייתי גיבור? הוא שאל אותי, מלקק את הגלידה ומחייך מבעד לדמעות שעדיין לא יבשו."כן, היית גיבור." הסכמתי, "בוא נלך לספר לבטי."בטי קבלה דיווח מפורט איך הצלחתי לשכנע את לירז להיות גיבור והיללה אותו על האומץ שלו, נתנה לו דמי כיס מיוחדים של חמש שקלים ואחרי שהוא רץ החוצה להשוויץ לפני החברים שלו היא לקחה אותי למיטה למרות שזה היה יום שישי ועוד הייתה לה המון עבודה."מה שעשית עם לירז מרשים אותי יותר מפרחים ותכשיטים." אמרה לי אחרי שחזרה אלינו נשימתנו, ורצה להקטין את האש מתחת לסירים במטבח.כשסיפרתי לד"ר פאנוב על התגובה שלה להתנהגות שלי עם לירז הוא צחק. "עכשיו קבלת תשובה על השאלה שלך למה היא לא רוצה שתחזר אחריה עם תכשיטים ופרחים וחופשות יקרות. הדרישות שלה קשות יותר למרות שהן בחינם."אני מודה שקל יותר לבזבז כסף על מתנות מאשר לטפל בילדים, אבל אני יכול להאשים רק את עצמי, הרי סבא הזהיר אותי לא להסתבך עם בת של רב.    **אמונה מתיישבת ליד שולחן המטבח ונושמת נשימה עמוקה מאוד, בטי מפנה אליה את תשומת ליבה, מניחה את צרור הדפים שעיינה בהם קודם על השולחן ומביטה באחותה "נו, מה קרה עכשיו?" היא שואלת ברוך.****"בטי אני בהריון, התבלבלתי קצת עם הכדורים, היו ימים ששכחתי ועכשיו אני בהריון. אני לא יודעת מה לעשות, עוד לא העזתי לספר לואניה." בטי נאנחת ושוקעת במחשבות, קול צחוקם של הילדים המשחקים בבריכת  הפלסטיק שבחצר נשמע צלול ועליז מבעד לחלון הפתוח. ****"באיזה חודש את?" היא שואלת בלחש.****אמונה מסמיקה ומשפילה את ראשה במבוכה, "אני מתחילה את השלישי," היא ממלמלת במבוכה, "נכנסתי להריון עוד לפני שהתגרשתי. מזל שהוא לא יהודי."  ****היא מראה לבטי את חפיסת הכדורים נגד הריון. בטי מתבוננת ומתרגזת, החפיסה כמעט מלאה. "איך אפשר להיות סתומה כל כך? לא מספיק להכניס אותם לארנק, צריך גם לבלוע אותם! לפחות את בטוחה שזה ממנו? מטומטמת אורפלית שכמותך!" היא צועקת בזעם. ****אמונה פורצת בבכי וכובשת את פניה בידיה, שערה השחור והמבריק מתפזר על השולחן הלבן.** "מטומטמת אורפלית שכמוך!" שמעתי את בטי צועקת בזעם. החלפתי מבטים עם ואניה ושנינו נחפזנו להיכנס הביתה. אמונה בכתה, ראשה מורכן על שולחן המטבח ושערה היפה מפוזר על טבלת הפורמייקה הלבנה, כתפיה רעדו מבכי. ואניה נחפז לכרוע על ברכיו לפניה אוסף אותה אליו בידיו הגדולות כאילו הייתה תינוקת.כל פעם התפלאתי מחדש איך, למראה דמעותיה, הוא הופך מאסטוני אדיש וקר מזג להתגלמות הגבר החדש - עדין, רגיש, מנחם, רוחץ כלים ושוטף רצפות - ראיתי את זה כבר כמה פעמים ועדיין לא שיניתי את דעתי  שזו תופעה מגעילה ומזעזעת.אמונה נרגעה בזרועותיו של ואניה ומחתה את דמעותיה, "אני בהריון," הודיעה לו "התבלבלתי עם הכדורים. אני נורא מצטערת ואניה.""אני יודע," אמר ואניה מחליק את שערה מפניה ומנשק אותה, "הרגשתי שאת מתנהגת בצורה משונה בזמן האחרון וחשבתי שזו הסיבה."נשמתי לרווחה, לפחות הוא היה מספיק דיסקרטי ולא הזכיר את ההסברים שלי. למרבה הצער כשבטי כעסה דיפלומטיות לא הייתה הצד החזק שלה, היא רכנה ומשכה את צווארון חולצת הטריקו שלו מביטה בסימני הנשיכות על עורו ואחר הפנתה מבט אלי, מתעלמת ממבוכתו של הזוג הצעיר. "ידעת!" אמרה בקול מאשים, "למה לא אמרת כלום? באמת מקסים …""אני לא השטינקר שלך," עניתי בתוקף. היא הייתה נורא רגזנית בזמן האחרון, השליש האחרון של ההיריון בצרוף החום הבלתי נסבל של הקיץ הכבידו עליה מאוד. השתדלתי להיות תומך ומבין אבל יש גבול לכל דבר. "בחייך בטי, מה את רוצה ממקס, כשאורפלית רוצה תינוק אז שום דבר לא יעמד בדרכה, בטח לא כמה כדורים." אמר אדם בלגלוג, הוא נשען על המשקוף, מביט בנו בחיוך המתנשא הרגיל שלו, מרוצה מאוד מהויכוח שלנו. "מה זה אורפאלית בכלל?" שאל ואניה. למרות החום הכבד ששרר במטבח הוא הצמיד אליו את אמונה שהשעינה את ראשה על כתפו, רגועה ומחייכת.שלושת בני מינץ החליפו מבטים מהירים וחייכו, הבנות הניחו לאדם להסביר. "אורפאל זו עיר בטורקיה. לפני למעלה ממאה שנה, כשהטורקים עוד שלטו בארץ, עלו משפחות צורף וסיטון מהעיר אורפאל והתיישבו בטבריה." הוא חייך אלי את חיוכה היפה של בטי. פניו נעשו בזמן האחרון צנומים וגבריים יותר, בעוד שפניה שמרו על העגלגלות הנשית המתוקה שלהן."המשפחה שלנו מתחלקת לאשכנזים כמו תהילה והילל, ולאורפאלים כמו עמנואל וכמוני. בטי תקועה בדיוק באמצע, לא פה ולא שם. מבשלת אוכל של אורפאלים וחושבת כמו ליטאית."הוא צחק וצבט את לחיו של ואניה שהקשיב לדבריו בתשומת לב. יותר מכולנו חשש ואניה התם ממענה לשונו החצופה של אדם ומשכלו המהיר והחריף. רק בטי יכלה לרסן את הגאון הקטן והמרושע הזה."עכשיו אתה חייב להתחתן איתה, נגמרו התירוצים." חייך אליו ברשעות.דבריו של אדם השיגו את מטרתם וואניה התרגז, "זאת היא שלא רוצה!" מחה, כאילו שלא ידענו שאמונה דחתה את ואניה וסירבה לכל תחנוניו להינשא לו. היא התעקשה שהיא בחיים לא תתחתן שוב, פעם אחת הייתה די והותר.בבושקה הגיעה עם סבא וגניה לארוחת הערב. שמענו את שיר והילל משכנעים את הילדים לצאת מהמים ולהתנגב. הזקנה סקרה את ואניה ואמונה שישבו צמודים זה לזו וחייכה לעצמה. בזמן האחרון היא נראתה יותר טוב. החום הטיב איתה, היא הלכה פחות כפופה, עלתה מעט במשקל, חייכה לעיתים קרובות וגילתה הרבה יותר עניין במתרחש סביבה. "סיפרת לו?" תבעה לדעת, מביטה באמונה.הנערה הנהנה, "הוא כבר ידע לבד סבתא," אמרה וליטפה את ידה. אמונה בלתה שעות רבות עם הזקנה והשתים חיבבו מאוד זו את זו."ספרת לו הכל, גם על הדבר השני?" התעקשה בבושקה, עיניה החיוורות מביטות בחרדה בפניו של ואניה. הוא הביט חליפות בשתי הנשים ופניו לבשו הבעה חשדנית. ואניה התעצבן לעיתים רחוקות מאוד, אבל כשהוא כבר כעס קשה היה לעצור בעדו. פתאום נעשיתי מתוח מאוד, היה חם במטבח, האוויר עמד בלי תנועה וכולם הזיעו.ואניה אחז את אמונה בכתפיה והביט בה, עיניו הצטמצמו לשני חרכים כחולים וקרים, וטיפות זיעה צצו על שפתו העליונה."איזה דבר שני? מה עוד אני צריך לדעת?" היא הביטה בו מבוהלת ושתקה.הוא אף פעם לא נהג בה בגסות כזו. "ההיריון הזה," קולו היה קר ולא נעים, "זה באמת ממני?"למרות כל הנסיבות המקלות השאלה הזו הייתה טעות חמורה. אמונה הייתה אמנם פמיניסטית נלהבת, אבל היא קבלה חינוך דתי וכל זמן שלא שתתה התנהגה בצניעות ואפילו בביישנות. הרעיון שהיא תכנס להריון מגבר אחר היה מעליב ואידיוטי. היא החווירה, פלטה גניחת כאב וברחה החוצה.כולם שתקו והביטו בואניה האומלל שפניו הסמיקו מבושה. הוא פנה אל סבתו וחקר אותה באסטונית מהירה. הזקנה רתחה מכעס וענתה לו תשובה זועמת מאוד. לא הייתי מתפלא אם הייתה סוטרת על לחיו. הרגשתי שמצחי נעשה לח מזיעה, והחלטתי שהגיע הזמן להתקין מאוורר תקרה במטבח. לא אכפת לי אם זה יחייב להזמין חשמלאי שיחליף את כל המפסקים.למזלו של ואניה הילדים נכנסו עם שיר והילל, עטופים במגבות ושערם רטוב, וסבתא השתתקה. בואם של הילדים הרעבים כמו פיזר את המתיחות שהקפיאה את כל הנוכחים. בטי קמה והגישה אוכל, וכולם ניסו להתנהג כרגיל. ואניה לא כל כך הצליח, בפעם הראשונה בחיי ראיתי אותו מסרב לאכול."איפה אמונה?" דרש אולג לדעת, מביט באחיו בחשדנות, "למה אתה לא אוכל? טיפש!""אמונה מרגישה לא טוב," אמרה ללי בחשיבות, "ככה זה בהיריון, יהיה לה תינוק או תינוקת?" בטי חייכה, אי אפשר היה לא לחייך למראה האישה הקטנה הזו."אף אחד לא יכול לדעת חמודה. צריך לחכות, תינוק חדש זו הפתעה, אבל בטוח שזה יהיה תינוק חמוד שיהיה דומה לואניה." לא הצליחה להימנע מעקיצה קטנה על חשבונו של האב לעתיד שהשפיל את עיניו והסמיק."בגלל זה הוא לא אוכל?" שאל אולג, מצביע בחוסר נימוס עם המזלג על אחיו."לא כל דבר הוא העסק שלכם," נזפה בטי. "קדימה, לגמור עם האוכל וללכת להתקלח."בטי ובבושקה לקחו את הילדים לישון באוהל הגדול שהקמנו על הדשא. הם נהנו הנאה עצומה מהשינה בחוץ בשקי שינה. בטי קראה להם סיפור ושרה שיר לכל אחד לפי בקשתו. אולג ביקש את השיר על אווזי הבר והיא שרה אותו ברוסית. אין לי מושג מאיפה למדה את המילים, אבל היא שרה נהדר. כשגמרה לשיר ראיתי שפניו של ואניה שטופות דמעות."אתה צריך לדבר איתה ואניה," אמרה בטי ונתנה לו טישו, "העלבת אותה מאוד." הוא הנהן בראשו באומללות, מביט לכיוון הבית שלו כאילו ציפה שאמונה תופיע פתאום בפתח."הכל באשמתכן!" התנפל פתאום אדם על בטי, "לאיזה דבר שני התכוונה בבושקה? ולמה אתן מסתוריות כל כך? בגללכן  ואניה נעשה חשדן כזה!" אפייני היה לאדם ללכת תמיד נגד דעת הכלל ולהצדיק את ההערה הגועלית של ואניה, שהופתע מהתמיכה הלא צפויה.במפתיע בטי הסכימה איתו. "אתה צודק, אני אביא לכאן את אמונה והיא תסביר הכל," אמרה והניחה את ידה על כתפו של סבא שרצה לקום. "אני רוצה שכולם ישמעו, מספיק עם הסודות האלו, זה מרעיל את האווירה בבית."היא הלכה בזריזות וחזרה עם אמונה, שפסעה בעקבותיה בחוסר רצון, מסרבת לפגוש את עיניו של ואניה המסכן שהביט בה במבט מלא תחנונים. נכון, הוא היה קצת טמבל לפעמים, אבל לא יכולתי שלא לרחם עליו.אמונה התיישבה, שלבה את ידיה על השולחן והחלה לדבר, מפנה את הפרופיל המחוטב שלה לעבר ואניה שהביט בה באומללות. "בבושקה ספרה לי על הרקע המשפחתי שלכם כשרק באתי לגור פה," אמרה והעיפה בו מבט חטוף ואחר מיהרה להסב את עיניה.הוא פער את פיו כמו דג שהוצא מהמים, ניסה לדבר, התחרט ושוב סגר את פיו. קיוויתי שלא יתחיל לאכול שוב את האצבעות שלו, כמו שנהג לעשות כשהיה עצבני."לפני שבוע בערך התקשרה אימא של ואניה, גברת בלה מיכאלוב, שעכשיו היא גברת בלה פאוזי ובקשה ממני לבוא עם הילדים לאיזה גן שעשועים כדי שהיא תוכל לראות אותם בלי שהם יראו אותה." ספרה אמונה בקול חרישי. ואניה נאנח ודחף את אצבעותיו לפיו, אמונה העיפה לעברו מבט והמשיכה לדבר."לקחתי את בבושקה והילדים למקדונלד בלב המפרץ, יש שם מין מתקן כזה, כמו מנהרה, שהילדים נורא אוהבים. הם השתוללו שם ובלה ומרינה ישבו בצד והסתכלו עליהם ואחר כך דברו עם בבושקה, לחצו לי את היד, אמרו תודה והלכו." היא הביטה בבבושקה, "תמשיכי את," אמרה ברוסית, לא הופתעתי במיוחד. לא הייתי מתפלא לדעת שאמונה כבר מבינה גם אסטונית."הן השתנו מאוד ואניה," המשיכה בבושקה את השיחה. "השערות של בלה שוב חומות, מסודרות יפה, היא נראית סולידית מאוד, שמלה עם שרוולים ועקבים נמוכים, מעט איפור וצלב גדול על החזה. היא נשואה לרופא שיניים, ערבי נוצרי. הם נוסעים לגרמניה לחיות שם. מרינה נשואה למהנדס חשמל, בן דוד של הרופא שיניים. גם היא נראתה יפה מאוד, חצאית ארוכה, חולצה צנועה, צלב קטן, כמעט בלי איפור. מאוד אלגנטית וסולידית. הן פחדו שאולג יכיר אותן ויהיו סקנדלים. הבעלים שלהן לא יודעים על ללי כלום וחושבים שאולג חי עם אבא שלך. הן רצו לתת לי כסף כדי שנשתוק ולא נספר, אבל אמונה לא הסכימה בשום פנים ואופן."הזקנה המדהימה הזו, מעולם לא שמעתי אותה מדברת כל כך הרבה, לא חשבתי שהיא שמה לב לדברים כמו לבוש או איפור. הבטנו בה בתדהמה והיא לא אכזבה והמשיכה להפתיע כששלפה מתיקה מכתב כתוב רוסית, "יש פה מכתב מהן שהן מוותרות על הילדים ומבקשות שנטפל בהם. הפגישה הייתה רק כדי לנקות להן את המצפון שהילדים בסדר, שהם לא רעבים ושלא מרביצים להם." היא נתנה את המכתב לואניה, שלבה את ידיה על חזה והשתתקה. ואניה לא נגע במכתב. הוא גנח וטמן את פניו בכפות ידיו. אני מתאר לעצמי שאחרי כל הזמן הרב ששמר על הסוד הזה הוא חש הקלה עצומה. "אני כל כך מתבייש," אמר בקול חנוק ולא הוסיף עוד לדבר, מניח לנו להבין בעצמנו אם הוא מתבייש באימא שלו ובאחותו שלא רצו את הילדים שלהם, או מתבייש בהערה המכוערת שהעיר לאמונה.אמונה קמה ממקומה והניחה יד על שכמו, "היית צריך לספר לי," אמרה בעדינות, "ואני הייתי צריכה לספר לך שאני בהריון. מעכשיו נספר הכל אחד לשני."הוא הרים אליה את פניו "את מוכנה להתחתן איתי למרות הכל?" שאל.אמונה חייכה, "נתחתן בקפריסין כמו בטי ומקס ונעשה הסכם אצל עורך דין. אני רוצה שגם אם ניפרד הילדים יישארו איתי." ואניה הנהן בצייתנות וחייך באושר.הוא היה כל כך מאושר מזה שהיא מוכנה לחיות איתו עד שהיה מוכן לחתום על הסכם שישאיר לה את הביצים שלו וגם יאלץ אותו לשלם לה מזונות כל חייה, אבל כל מה שהיא רצתה הוא ילדים שלא היא ילדה.לך תבין נשים."אני לא מבין איך הן יכלו לוותר על הילדים שלהן?" אמרתי לבטי. נהגנו לשוחח על אירועי היום שחלף לפני השינה, מספרים אחד לשני מה קרה לנו באותו יום, צוחקים מדברים נחמדים שקרו, ומנחמים זה את זו על הקשיים."טוב, הן לא ממש התעלמו מהם. אם הם היו רואות שהילדים לא מטופלים הן בטח היו עושות משהו." אמרה בטי, "אבל הן רצו לפתוח דף חדש בחיים ולא רצו שום דבר שיזכיר להן את העבר. אני די מבינה את זה. עכשיו אמונה וואניה ייקחו משכנתא ויקנו את הבית שלהם. אולי גם אנחנו נעשה הסכם אצל עורך דין, הרי אפילו כתובה אין לי.""מה שתרצי אהובתי," עניתי ברוסית וכבשתי את פני בכתפה, "אתן לך כל מה שתרצי." הבטחתי ונרדמתי. כמה ימים אחר כך הצטערתי על ההבטחה שנתתי כבדרך אגב, כשכבר הייתי מנומנם. קבלתי צו מילואים לשבועיים האחרונים של חודש אוגוסט. פעילות מבצעית בלבנון.בטי רצתה שאגיש ולת"ם. "אני כבר בסוף ההיריון ואני לא רוצה שתעזוב אותי," אמרה בלי בושה. "תתחמק מהמילואים האלה, דברתי עם יעל וגם דוב יגיש ולת"ם.""לא בא בחשבון." הודעתי לה, "דוב יכול לבקש שיוותרו לו כי יעל באמת בסוף ההיריון ויש לה בעיות בריאות." היה לה לחץ דם גבוה, "אבל לך יש עוד חודשיים ואת בסדר גמור. אחותך גרה לידך והאחים שלך כאן. אין לי שום סיבה לבקש דחייה." בטי רתחה, דבר שקרה לעיתים קרובות יותר ויותר ככל שמזג האוויר התחמם."זה מה ששוות ההבטחות שלך, אמרת שתעשה כל מה שאני רוצה," מחתה, "אני אף פעם לא מבקשת ממך כלום, זה חשוב לי, למה אתה לא יכול לוותר לפחות פעם אחת?""השארתי את דוב לבד כשהייתי בחו"ל ועכשיו תורי. המחלקה לא תתפקד אם שנינו לא נגיע." הסברתי לה, משתדל לדבר בהגיון.בטי הבינה ובכל זאת המשיכה להתווכח. נמאס לי מזה, "מספיק להתווכח! החלטתי ודי." הודעתי לה ויצאתי מהחדר, משאיר אותה לבד עם הצו.אני שונא להתווכח, בעיקר עם נשים בהריון. נאלצתי להודות שהיה צדק בדבריה ובכל זאת לא בא בחשבון שגם אני וגם דוב לא נגיע למילואים.היא התאפקה עד הלילה ואז שבה להציק לי. במקום לעשות אהבה רבנו על המילואים. כשהזכרתי בפעם המאה את החוב שלי לצבא בגלל שנסעתי לחו"ל היא התפוצצה מכעס. "בטח, כשלאריסה בקשה ממך ויתרת על כל המדינה בלי לחשוב, אבל כשאני מבקשת שלא תצא פעם אחת למילואים …" וכך זה נמשך עוד ועוד."אבל למה דווקא המילואים האלה בטי?" ניסיתי להבין. מנסה להיות הגיוני במצב חסר כל הגיון, "ואם אני אוותר על המילואים האלה לא אצטרך ללכת למילואים פעם אחרת? מה זה משנה?"בטי לא ידעה להסביר למה דווקא המילואים האלו גורמים לה להתעקש כל כך, "אני פוחדת," אמרה בקול קטן ועקשני, "אני פוחדת מלבנון, אולי בפעם הבאה צה"ל כבר לא יהיה בלבנון? אולי ברק יקיים את ההבטחה שלו ונצא מהמקום המקולל הזה?""ואז יהיה מסוכן בשטחים. הם יבינו שאפשר לגרש אותנו ותהיה שוב אינתיפאדה ונצטרך להלחם בשטח בנוי מלא אוכלוסייה אזרחית. אני שונא להלחם עם אזרחים שמסתובבים לך בין הרגלים. לפחות בלבנון יש לך עסק רק עם לוחמים." מובן שבטי לא הבינה על מה אני מדבר, הרי היא הייתה מהכחולים.בבוקר שוב התווכחנו, והפעם לפני כל המשפחה, שכמובן התערבה, כמו שהם עושים תמיד. רק בישראל עוד לא הבינו שאסור להתערב כשבעל ואישה רבים. למרבה הפלא כולם חשבו שאני צודק ושעלי ללכת למילואים, רק אמונה ולירז תמכו בבטי."אני לא רוצה שתלך לצבא מקס," אמר הילד בבהלה והפסיק לאכול את הטוסט שלו. העיניים שלו, גדולות וכהות בפניו הרזים, הביטו בי במבט חרד. "אני לא רוצה שתהיה חייל גיבור ותמות."רתחתי מכעס "הכל באשמתך בטי" אמרתי לה ברוסית, "לא מספיק שאת מציקה לי עכשיו את מפחידה את הילד."היא נשכה את שפתיה ושתקה. הילדים הלכו לקייטנה ואני נסעתי לעבודה עם ואניה, לא הוצאתי מילה מהפה כל הדרך וואניה שתק גם כן. רק כשהחניתי את המכונית הוא העיז להגיד לי שאני צודק כמובן וחייל חייב למלא את חובתו, אבל גם בטי צודקת קצת.דוב התקשר ואמר בקול מתנצל שהוא קיבל את הדחייה. "יעל במצב קשה, אני לא יכול לעזוב אותה עכשיו," אמר, נבוך מאוד, "אתה מבין אותי מקס?" הבטחתי לו שאני מבין ושלא ידאג. ככל שהתאמצתי יותר לשכנע את כולם שהכל יהיה בסדר, ככה האמנתי בזה פחות.בלילה הקודם בטי הטיחה בפני שהיא תמיד מוותרת לי ומשתדלת לעשות כרצוני, ולמה אני לא מסוגל לוותר לה פעם אחת. סיפרתי לה שהקצין שלי הוא בחור צעיר עם מעט ניסיון מבצעי ואי אפשר לעזוב אותו לבד עם כל האחריות של המחלקה על הראש. גם ההסבר הזה לא שכנע את בטי, שום דבר ממה שאמרתי לא עזר, היא התעקשה ואני התעקשתי, ועוד יום עבר בלי שעשינו אהבה.אם מיקי היה בארץ הייתי הולך אליו עם הצרות שלי, אולי הוא היה מבין אותי, אבל מיקי נסע לאמריקה וכל מה שנשאר לי היה לדבר על הבעיה עם ד"ר פאנוב. במקום להגיד לי מה לעשות עם ההצקות של בטי הוא התעקש לדבר על הפיצוץ שגמר לי את הפלוגה כשהייתי קצין בצבא האדום. לדעתו הניסיון לכפר על הטראומה ההיא גורם לי להתעקש ולא לוותר לבטי.נו, אז מה, זה עוזר לי עכשיו?"אולי תוכל להסביר את זה לבטי כדי שהיא תעזוב אותי בשקט?" אמרתי לו. הוא התחיל לקשקש כמה זה חשוב שבני זוג יקיימו שיחות כנות על כל מה שמטריד אותם, וכשניסיתי להסביר שאני לא מסוגל להתווכח איתה כשהיא כל כך אומללה ונרגזת, הוא נאנח והתנצל שהזמן נגמר. נדבר על הבעיה שיש לי עם ויכוחים משפחתיים בפעם הבאה.כשהגעתי הביתה חיכתה לי הפתעה לא נעימה. אם הייתי זוכר להדליק שוב את הנייד אחרי הפגישה אצל ד"ר פאנוב לא הייתי כל כך מופתע, אבל שכחתי, וככה, כשנכנסתי הביתה נשארתי פעור פה למראה בטי ששערה קוצץ ונעשה פתאום חלק ומבריק.כולם ישבו בסלון והעמידו פנים שאינם מקשיבים לשיחה שניהלנו במטבח. התספורת של בטי הייתה נושא לויכוח בינינו מאז ומתמיד. אני רציתי שהיא תגדל שיער ושלא תתעלל בו עם כל מיני תכשירים, והיא, כמו כל הנשים, רצתה להחליף תסרוקות וצבעים. היה לי הסכם ג'נטלמני עם חאתם שהוא לא נוגע בשיער שלה בלי לדווח לי קודם.ברור היה שהיא עשתה את זה כדי להחזיר לי על המילואים שלי. עמדתי והסתכלתי עליה, עורכת את השולחן למעני כאילו שום דבר לא קרה. מה יכולתי לעשות? השיער כבר נקצץ ולא היה טעם לכעוס.אני אוהב אותה עם שיער ארוך, אבל היה עלי להודות שגם ככה היא נראתה יפה מאוד. שערה סופר בשכבות מדורגות שהבליטו את המבנה היפה של ראשה. עיניה נראו גדולות וזוהרות מאוד, מתלכסנות קלות מעל עצמות לחיים גבוהות. עורפה הגלוי היה חלק ועדין ועורר בי חשק עז לטמון בו את פני וללקק את עורה הזהוב."התספורת שלך מאוד יפה בטי, מתאים לך ככה. איך זה שהשערות שלך כל כך חלקות פתאום?" שאלתי, והתיישבתי לאכול."זה פן, אחרי שאני אחפוף יחזרו התלתלים." ענתה בנחת, מסתכלת לי ישר בעיניים, מצפה להתפרצות הזעם שלי. המשכתי להישאר רגוע, אולי בכל זאת השיחה עם ד"ר פאנוב עזרה משהו.הטלפון צלצל, "תענה, זה חאתם." אמרה בטי ויצאה מהמטבח. חאתם הנרגש דיבר בקול רוטט ממתח, "לא יכולתי לעשות כלום. היא לא השאירה לי שום ברירה ואתה לא ענית לטלפון … " הוא נחנק קצת והמשיך, "לא הסכמתי לספר אותה והיא לקחה מספריים וגזרה את כל השיער שלה בעצמה, ישר מול העיניים שלי. מזל שהמספרה הייתה ריקה בשעה הזו. כל כך נבהלתי, אתה יודע איך היא כשהיא מתרגזת?"ניסיתי להרגיע אותו שאני לא כועס עליו, אבל לא הצלחתי. "לקחה מספריים וטרח, גזרה את כל השיער היפה שלה." חזר ואמר באומללות, "הייתי מוכרח לסדר לה את השיער ולעצב לה תסרוקת קצרה, לא הייתה לי ברירה." הסביר, "חבל שמיקי לא כאן." הוסיף פתאום."כן באמת חבל," הסכמתי איתו. "לא נורא חאתם, זה יפה מאוד והשיער יגדל. בקיץ יותר נוח עם שיער קצר." השלווה שלי עצבנה אותו עוד יותר. אפילו דרך הטלפון הרגשתי איך הוא נלחץ."אל תכעס עליה," התחנן, "יש לה סיוטים בגלל שאתה הולך למילואים. נשים נעשות מאוד רגישות בסוף ההיריון. אתה מבטיח שלא תעשה לה כלום?""מה אני יכול לעשות? השיער שלה כבר גזור, וחוץ מזה כולם כאן, אפילו סבא נשאר פה ליתר ביטחון," ניסיתי להרגיע אותו."טוב, יאללה ביי," אמר בקול חלוש וסגר. גמרתי לאכול ושמתי את הכלים במדיח. כשיצאתי לסלון ישבו כולם מול החדשות וניסו להראות עסוקים. רק בטי הייתה בחדר של לירז, קוראת לו סיפור."ההצגה נגמרה, אני לא מתכוון לעשות כלום, תירגעו." הודעתי להם בנחת.שיר קפצה ונשקה על לחיי. "אתה נורא מתוק," הודיעה לי ומשכה את הילל אחריה. הוא העיף לעברי מבט מודאג והסתלק בעקבותיה.אדם נישק את לחיי השנייה, "מתוק כמו סוכר," אמר בעוקצנות וטיפס אל חדרו, עמוס ספרים."תתנהג יפה." אמר לי ואניה, "אנחנו הולכים הביתה, הילדים נשארו לבד עם בבושקה."אמונה שלחה אלי חיוך חמוד וליטפה את כתפי, "אחרי שמתרגלים זה נראה די נחמד, ושיער קצר זה נורא נוח, בעיקר בקיץ." ניחמה אותי. "אולי גם אני אסתפר?" שאלה את ואניה כשכבר היו בפתח."שלא תעיזי אפילו לחשוב על זה," הוא ענה מיד ונישק אותה, היא נצמדה אליו וסגרה את הדלת. שמעתי אותה מצחקקת ופתאום התגעגעתי מאוד להיות לבד עם אשתי במיטה, נמאסו עלי כבר המריבות האלו, התרגלתי לעשות איתה אהבה כל יום והרגשתי בחסרונה. הגעגועים אליה הטריפו אותי יותר מאשר הסכנות הצבאיות במילואים. אחרי שיצאתי מצ'צ'ניה בלי פגע לא יכולתי לדאוג בגלל מלחמה קטנה בלבנון. ליוויתי את סבא הביתה, הלכנו שותקים ברחוב עד שהגענו לספסל מול המספרה, "אל תכעס עליה מקס." הזהיר אותי סבא וישב.התיישבתי לצידו "בסדר," הסכמתי, "היא רצתה להראות לי שהיא באמת כועסת בגלל המילואים. אני מבין את זה, אבל גם אני צודק.""זה הכי קשה כששני הצדדים צודקים." הסכים איתי הגנרל, "לה יש את הצד שלה ולך את הצד שלך ושניכם צודקים, אני מבין למה אתה מתעקש ללכת ולא רוצה להשתמט." הוא נישק אותי על לחיי וקם, "לך לאשתך ותפסיק לריב איתה. חבל לבזבז ככה את הזמן שעוד נשאר לכם."בטי חיכתה לי במיטה, מכוסה רק בשמיכת פיקה דקה. היא הייתה ערומה וכשהחלקתי את ידי על העור הרך של ירכיה היא גנחה חרש ופרשה לעומתי את זרועותיה. בלי מילים הגענו לפשרה, היא נכנעה וויתרה לי על הולת"ם ובתמורה אני הסכמתי שהיא תקצר את שערה. שאלתי את עצמי כמה זמן הייתי מחזיק מעמד בלי סקס איתה, אולי עוד יומיים, לא יותר. מזל שהיא לא ידעה את זה. **נכנעתי כמובן. מקס מתעקש בקשר למילואים האלו שמפחידים אותי כל כך. ניסיתי הכל, אבל שום דבר לא עזר, לא ויכוחים ולא תחנונים. כשהוא כועס ולא רוצה לעשות איתי סקס אני נחלשת לגמרי. ****תמיד חשבתי שהפסוק 'אל אישך תשוקתך והוא ימשול בך' זה סתם הערה שוביניסטית גברית, אבל במקרה שלי זה נכון. מרוב תסכול הלכתי והסתפרתי. כל כך רווח לי כשהוא לא המשיך להחרים אותי במיטה למרות התספורת שלי. מה אני אעשה כשהוא ילך למילואים?****אני מרגישה מוזר כשהעורף שלי חשוף ככה, כאילו ערומה, אבל התספורת יפה והולמת אותי, אני רק מצטערת שהפחדתי כל כך את חאתם המסכן. לרגע ראיתי שהוא חושש שאתקע בו את המספרים. ****מחר ההורים באים, אני מתכוונת להזמין גם את סבא וגניה וגם את ויטלי ואניקה וגם את ההורים של שיר. כמה שיותר, יותר טוב. מעצבן אותי להיות אתם לבד. אני מרגישה זרות איומה לידם, מתי כבר אני אצליח להתפייס אתם גם בלב ולא רק כלפי חוץ?** "אני נורא פוחד," אמר פתאום ואניה, כשאספנו את הגזם שנותר על הדשא אחרי שכיסחתי אותו. בעצם התאומים היו צריכים לטפל בזה, אבל כמו תמיד, כשרציתי שיעבדו איתי בגינה, הם נעלמו. רק לואניה לא היה אכפת לעבוד לצידי בחום הכבד. בואם של הוריה של אמונה הפחיד אותו מאוד, בעיקר העובדה שאביה היה רב מפורסם."אל תדאג כל כך," ניסיתי להרגיע אותו, "יהיה בסדר."דברי לא הועילו, הוא נשאר עצבני. "איך הם נראים?" שאל במתיחות."הם נראים בסדר, צעירים כאלה. הרב יהושע דומה להילל והרבנית … הרבנית דומה קצת לאמונה, אבל היא … היא נראית כמו נסיכה ספרדייה." ניסיתי לתאר לו את הרבנית לאה, מדלג על תיאור הפחד שהטילו בי עיניה השחורות והיפות.הביקור עבר בשלום. בטי הזמינה המון אנשים, כולל את הוריה של שיר, מונעת בכך כל ניסיון לשיחה אינטימית משפחתית. ההורים של שיר - זוג לא צעיר ממוצא מרוקאי - היו מלאי יראת כבוד מנוכחותו של כבוד הרב ורעייתו. היה שפע של אוכל טעים, יין ובירה, ומבחר מהמם של ממתקים מרוקאים תוצרת בית. הילדים התרוצצו בכל מקום, מרעישים ומתפרעים, כמו שהילדים עושים בישראל. במקום נזיפות על התנהגותם הם זכו להמון מתנות ופינוקים, ומשכו את כל תשומת הלב של המבוגרים. אם בטי קיוותה להתחמק בצורה כזו משיחה קרובה עם הוריה היא לא הצליחה. כשנגמרה הארוחה והילדים העייפים שולחו למיטות, ושיר עם הוריה עזבו לביתם, תפס הרב את ואניה ויצא איתו החוצה, רומז לי לבוא אחריהם.הרבנית כנסה את בנותיה במטבח והתאומים קבלו פקודה להחזיר את השולחן למקומו הרגיל ולשטוף את הסלון.הם רטנו, אבל לא העזו להפר את מצוותיה של הרבנית לאה. ישבנו בחוץ על הספסל מתחת לברוש וכבוד הרב חקר בעדינות את ואניה על כוונותיו לגבי אמונה. למרות הרוח הנעימה שנשבה אחרי רדת השמש ואניה הזיע ממתח, ומיד התוודה לפני הרב. אולי הוא חשב שרב הוא כמו כומר ואפשר לספר לו הכל. הוא סיפר על תולדות משפחתו, על אימו, אביו ואחותו ואפילו סיפר לו שאמונה בהריון וביקש מהרב רשות להתחתן אתה."אתה לא צריך להתחתן אתה רק בגלל שהיא בהריון," הפתיע אותו הרב.ואניה ניגב את מצחו הלח בכף יד גדולה ונאנח חרש. "ברגע שראיתי אותה, עוד לפני שידעתי מי היא, רציתי להתחתן איתה." סיפר בגילוי לב מדהים. הוא עבר לדבר ברוסית שופך את ליבו בתמימות של ילד, "ההורים שלי לא חיו טוב, היו צעקות, מריבות. תמיד חשבתי שעדיף להתרחק מנשים. החלטתי שכמו שבשביל אוכל אני הולך למסעדה, בשביל סקס אני אלך לזונות, אבל ברגע שראיתי אותה הבנתי שהיא האישה של החיים שלי." הוא הביט ברב במבט מתחנן, "אני מוכן לעשות הכל בשבילה," אמר בלהט שלא נשמע מגוחך בגלל הכנות המוחלטת שבקולו.הרב הניד את ראשו מהורהר, עיניו עצומות ומצחו חרוש קמטים. "אתה מתכוון להתגייר?" שאל אחרי שתיקה קצרה. ואניה נשבע שהוא כבר בתהליכי גיור ושאת ילדיהם הוא יגדל כיהודים לכל דבר.הרב ליטף את כתפו בעדינות, "הילדים יהיו יהודים כי היא יהודיה. הגיור נתון לשיקול דעתך." אמר, "אתה צריך להתגייר רק אם אתה רוצה בזה, לא בגלל שלוחצים עליך באיזה אופן, אבל אני מבקש שתבטיח לי רק דבר אחד," הוא הביט הישר בעיניו התמימות של ואניה שהביט בו בפה פעור, "אף פעם אל תכה אותה."ואניה נשבע שמעולם לא יכה את אמונה ותמיד יכבד אותה והרב חייך, "בסדר ואניה, אל תדאג כל כך, אני מאמין לך." הוא נתן לצעיר הנרגש בקבוק בירה וסיים בכך את השיחה.התאומים גמרו לשטוף את חדר האוכל והציצו למטבח, הנשים צחקו, זרקו עליהם מגבות רטובות וגרשו אותם. בטי אמרה משהו בלדינו שעורר צווחות מחאה מהולות בצחוק רם.הרב חייך לנפשו. "מצא אישה מצא טוב." אמר לנו בחביבות והלך למיטה.ואניה לגם מהבקבוק שבידו ופלט אנחת רווחה, "הוא באמת נחמד כמו שאמרת," אמר, "ואמיץ מאוד, חמותי לעתיד..." הוא נד בראשו בפליאה, "אישה מרשימה מאוד, ועדיין יפה להפליא, אבל העיניים שלה… למה לא אמרת לי שהעיניים שלה הן כמו בריכות הזפת הרותחות שמחכות בגיהינום לחוטאים האומללים?"כל הכבוד ואניה! אפילו משורר לא היה מצליח לתאר טוב יותר את עיניה הנהדרות של הרבנית לאה."לא רציתי להפחיד אותך עוד יותר," התגריתי בו, "חששתי שאם תדע תעזוב הכל ותברח.""אין סיכוי, אפילו אם אני אגמור בגיהינום אני לא אוותר עליה." הבטיח, האמנתי לו.
