---
id: 19781
title: "שוב עמרי"
author: "יוני ג'ירף"
author_id: 2008
date: "2016-04-25"
category: "אהבת גברים"
tags: ['המומלצים', 'סיפור קצר']
prev_chapter_id: 19516
next_chapter_id: 20413
original_url: "http://gogay.co.il/story.php?id=19781"
---

# שוב עמרי

סליחה באמת שהרסתי לך את החלומות, עמרי אומר, ציני, מלגלג, אתה דווקא נראה בחור אינטליגנטי. ועכשיו ממש עכשיו אפשר לטרוק את דלת המכונית וליישר את החולצה ולהגיד יפה שלום ותודה על הטרמפ ושיהיה לילה טוב וללכת הביתה. הג'ירף טרק את דלת המכונית ויישר את החולצה ונשאר לעמוד שם והחזיר לעמרי מבט תחת מבט. נכון, הוא מכאיב. הציניות שלו חומצית. אבל לא אמיתית. מן רפלקס. תגובה בלתי נמנעת ולא בהכרח רצויה של כאב עמוק שמתנגש באוויר קר. בסביבה המתאימה, בתנאי טמפרטורה ולחץ מסוימים ועם הרבה זהירות ותשומת לב אפשר למנוע או לפחות לעכב אותה ולראות את הכאב גלוי, חשוף על פני השטח. כמו קודם, כשדיברו במכונית ולרגע הוא היה כל כך מרוכז בעצמו כשדיבר על נמרוד ועל דביר שהכעס והכמיהה יצאו ממנו ישרים, פשוטים. ואז הג'ירף היה חייב להגיד משהו מצחיק וזה מיד התערבב והתלכלך ונהרס. לכן הציניות. לכן הלגלוג. אבל למה המבטים. למה הוא לא מברך את עמרי בלילה טוב, למה עמרי לא עולה לדירה.ברגעים כאלה, כשצריך לדבר והוא לא יודע מה להגיד, והשטיק של לנעוץ עיניים ולקוות שהשני ידבר לא עובד, ברגעים כאלה הג'ירף מנסה הערות קלילות או משעשעות או מתחכמות. בדרך כלל זה לא עובד, והפעם במיוחד. אז הוא לא ניסה. תופף בקצה האצבעות על המכונית. עמרי מתגרד. והג'ירף שואל, למה דביר. למה דביר מה, עמרי לא מבין. למה אתה קורא לו דביר. קוראים לו פייל. אוי נו, אל תגיד לי שגם אתה, עמרי מניף ידיים בייאוש דרמטי, אבל מחויך. כל חצי שנה או משהו כזה המתחכם הזה בוחר לעצמו אלטר אגו אחר, תלוי בספר האחרון שהוא קרא, ואתה אמור להאמין שיש איזשהו קשר נפשי עמוק ומהותי בין דביר סוויסה מהקטמונים לאיזה דמות שולים טרגית באיזה ספר מוזר שאף אחד לא קרא. עכשיו זה פייל דיוינה, קודם זו הייתה גקרפטן (הוא החליט להתחבר לצד הנשי שלו), לפניה כריסטיאן בודנברוק – הוא התעקש על השם המלא, הנודניק – בקיצור, אחרי שניים שלושה סיבובים כאלה אתה מפסיק להתייחס אליו ברצינות. היחיד שמשתף איתו פעולה הוא, תנחש – נמרוד, הג'ירף אומר. עמרי גועה בצחוק. כמובן, הוא אומר, אבל לא. יוחיי. אבל אם נמשיך לעמוד ולדבר כאן עוד יצאו עלינו. זאת שכונה שקטה. אולי נעלה לדירה.יוחיי, הג'ירף שואל מתפלא ובקול רם מדי כשהם במדרגות, ועמרי משתיק אותו. שלא יפריע לשכנים. וכשהם נכנסים הג'ירף שוב שואל, אבל יותר בשקט, יוחיי. מה לו ולפייל. או דביר. ווטאבר. אני לא יודע, עמרי אומר, אבל הם חברים הכי טובים. גדלו ביחד. דביר היה צמוד לתחת של יוחיי מאז שאני מכיר אותם, וזה די הרבה זמן. מהתיכון בעצם. כשאתה אומר צמוד לתחת של יוחיי, הג'ירף מתחיל ולא גומר, ועמרי אומר שלא, בכלל לא, למרבה הפלא. אין שם שום דבר מיני. או שדביר ממש מתאמץ – ומצליח – להסתיר את זה, והוא לא מאמין שהוא יכול או רוצה לעשות את זה. פשוט חברים טובים. משהו לשתות? יין? אדום או לבן? אז אדום. בחירה מצוינת. היית מלצר, הג'ירף קובע. לא, עמרי אומר. אני עדיין מלצר. בכל זאת הוא מסתבך עם השרוול וכמעט שובר את הפקק ואומר שההורים שלו, שיהיו בריאים, ביין הם לא מבינים וגם לא בחולצי פקקים. הוא חייב להביא להם אחד נורמלי שיהיה כאן. שולף שתי כוסות מהארון, בוחן אותן בקפדנות ומעביר להן שטיפה זריזה ומוזג את היין, אדום בהיר ומבריק וקליל. הם משיקים כוסות והג'ירף לוקח לגימה גדולה מדי. אילו היה פחות שתוי היה שם לב שהוא חד וחמוץ מדי וחלשלושי ורדוד. אבל במצבו הנוכחי לא אכפת לו. למען האמת, במצבו הנוכחי אין שום סיבה לבזבז עליו יין טוב יותר. גם ככה הוא לא ישים לב להבדל.מוזר, הג'ירף אומר, הם נראים כל כך לא קשורים. איך אתה יודע, עמרי שואל, אתה מכיר אותם בכלל. והג'ירף מודה שלא ממש. את דביר הוא פגש בפעם הראשונה היום ואת יוחיי הוא מכיר מזמן, אבל לא באמת מכיר אותו. יוצאים לפעמים ביחד, לא הרבה, ותמיד עם נוגה, וזהו. ואז הוא נזכר וכמעט מוסיף שבעצם, אבל עוצר בזמן. אף אחד לא יודע ואף אחד לא צריך לדעת. תראה, עמרי אומר, אתה מכיר את יוחיי הקצת בוק עם הרגלים על האדמה והראש המעשי המציאותי, שהחלום הכי מופרע שלו זה לעשות בובה מתפרקת של פרה מחולקת לנתחים, בשביל ילדים, שיבינו מה הם אוכלים. הג'ירף פורץ בצחוק כמעט היסטרי. הכוס שלו כבר ריקה והוא מצליח למלא אותה לבד, בלי לשפוך, ואומר שזה לא חלום, הוא כבר בנה דגם אחד ועובד עכשיו על גרסת בטא, עם עובר בפנים. וואללה, עמרי אומר, אני לא מעודכן. טעים לך היין הזה? לא, הג'ירף אומר, אבל זה לא משנה לי.בכל אופן, עמרי אומר, פעם גם יוחיי היה מרחף כזה, חולמני וסגור ובלי הרבה חברים. לפחות ככה זה היה בתיכון. וזה היה טבעי לגמרי שהוא ודביר הסתובבו יחד והתעסקו בעיקר אחד עם השני ועם שום דבר אחר, פחות או יותר. אחרי הצבא יוחיי השתנה קצת, או לפחות ככה זה נראה, והתחיל לעשות עם עצמו משהו, כמו שאומרים, השלים בגרויות ועשה פסיכומטרי והלך לעשות תואר שיש מה לעשות איתו בחיים. דביר בינתיים נכנס לו לראש הקטע הזה של משוררים, התחיל להסתובב עם כל מיני חבורות של מפליצי מילים וכתבנים דמיקולו, לבלוע ספרי שירה וספרים בכלל בקצב חולני, האף שלו התרומם יותר ויותר גבוה ובעצם הוא נעשה די בלתי נסבל. למרות שנראה שרק לי זה מפריע, כל השאר מסתדרים איתו יופי, גם אם הם חושבים שהוא מגוחך. רק יוחיי לוקח אותו ברצינות. או בעצם, לא ברצינות, לוקח אותו כמו שהוא. לא צוחק עליו ולא מעריץ אותו ולא מתעצבן עליו (רק כשצריך). הוא כאילו לא רואה את העמדת הפנים שלו, או רואה שזו לא העמדת פנים. אני לא יודע. יוחיי טיפוס קצת מוזר.טוב זה הולם, לא, הג'ירף אומר, גם דביר טיפוס מוזר. לפחות לפי מה שאתה אומר ולפי מה שראיתי. דביר לא מוזר, עמרי מנפנף, דביר נודניק. נודניק עם אובססיה ספרותית. אם לפחות הוא היה כותב משהו, אפילו שירה ישראלית סטנדרטית (הדבר הנורא הזה שאתם נתקלים בו בימי הולדת, מסיבות פרידה, שתיות של חיל האוויר, הרמות כוסית חגיגיות וכן הלאה, תרצופת מייגעת של משפטים נמלצים ועילגים, ארוכים מדי ובלי משקל ועם חריזה אינפנטילית, דברים כמו רונצ'וק היקר והאהוב / ברכות על הצטרפותך למשפחת חרוב, או היום אתה מתחיל את שנתך הארבעים / לכן אנחנו איתך כאן חוגגים. שירה ישראלית סטנדרטית היא כמו אולקוס. אתה יודע שזה הולך לבוא ואין שום דבר שאתה יכול לעשות נגד זה), אבל הוא לא כותב כלום. רק מתלונן. ומזדיין. סעמק.הג'ירף לא אומר כלום ומנסה לחשוב, למרות שזה לא קל במצבו. מצד אחד, כל מה שהוא ראה מדביר (או פייל? הוא לא מצליח להחליט) היום מתאים יפה יפה למה שעמרי אומר. אין ספק שהוא טיפוס לא ממש סימפטי (דביר, אני מתכוון). מצד שני... מצד שני זה פשוט לא הכל. יש שם משהו. נראה לו לפחות. לא יכול להיות שזה רק בגלל אור השקיעה בסלון. בטח לא בגלל הישבן שלו, למרות שהוא מוצלח ביותר, אגב. אז מה בכל זאת יש שם. הכוס שלו שוב ריקה. איפה הבקבוק. ליד עמרי. הי, עמרי שותק. הוא לא שם לב עד עכשיו כי היה עסוק בלחשוב. עמרי שותק. ומסתכל עליו. העיניים שלו רטובות. נראה לו. הוא מסתכל עליו, שואל מה הוא שותק. בקול חלש ועבה ולא לגמרי ישר. הג'ירף לא עונה, כי אין לו מה להגיד. ועמרי שוב, כמעט לוחש, סעמק. ושותק. שני שבילים דקים רטובים יורדים מהעיניים לפה לחולצה. הג'ירף מסתכל בלי למצמץ. קפוא ושתוק. עמרי לא מוציא קול. לא מרים עיניים. הג'ירף מנסה לשלוח יד, לגעת, לנחם, להגיד שהוא שם, אם צריך. נתקל בכוס ונבהל ונרתע לא נכון והיא מתרסקת לרצפה. שיט. ועמרי מסתכל על השברים, מהנהן, אומר תודה. שנים אני מנסה לשכנע אותם להיפטר מהסט הזה.
