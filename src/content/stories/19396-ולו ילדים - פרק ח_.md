---
id: 19396
title: "ולו ילדים - פרק ח'"
author: "הנדל"
author_id: 1549
date: "2015-12-03"
category: "אהבת גברים"
tags: ['משפחה וזוגיות']
prev_chapter_id: 19386
next_chapter_id: 19397
original_url: "http://gogay.co.il/story.php?id=19396"
---

# ולו ילדים - פרק ח'

אחרי עזיבתה של מימי נשארה רות במיטה במשך חודש שלם, ממתינה בחוסר סבלנות שהתאומים שברחמה ייוולדו ויניחו לה לחזור לחייה. עקב עריקתה של מימי -עריקה שהאשמתי בה בסתר ליבי את רות דווקא, לא את מימי - השעיתי גם אני את חיי והמתנתי יחד איתה, משגיח עליה וסועד אותה כדי שתזוז ממיטתה מעט ככל האפשר. חודש שמירת ההיריון של רות היה אחד החודשים הקשים ביותר בחיי, קשה יותר אפילו מהטירונות בגולני. רוב הזמן הרגשתי כאסיר שנגזרה עליו עבודת פרך ולמרבה האירוניה גם רות הרגישה כאסירה וכינתה אותי - הסוהר שלה.שנינו תיעבנו את כל העניין אבל חזקה עלינו מצוות הרופא שלה, דוקטור לבני נשוא הפנים שאף פעם לא מיהר וחלוקו נשאר מעומלן, מגוהץ ולבן להפליא גם אחרי יום עבודה מתיש וארוך.הוא הסביר לי לאט ובסבלנות שכל יום שבו התאומים מבלים בתוך רחם אימם הוא עוד יום של חסד בשבילם. "היא רק בתחילת השמיני, העוברים קטנים מאוד והראות שלהם עוד לא בשלות לגמרי." הרצה בפני בפנים חמורות, "כמה שהיא תחזיק אותם יותר זמן בפנים ככה יש להם יותר סיכוי לצאת בשלום מהלידה.""בשלום?" נבהלתי, "למה אתה מתכוון בשלום? הרי יש המון ילדים שנולדים פגים, בימינו זה לא סיפור גדול כך כך, אחרי כמה ימים באינקובאטור הם מעלים במשקל ונעשים כמו כל תינוק רגיל. מה, לא?""לא." פוצץ דוקטור לבני באכזריות את בועת האופטימיות שאפפה אותי, "ממש לא. אמנם כיום פגים מתים פחות מאשר פעם, אבל יש חיים ויש איכות חיים. ידוע שלפגים יש יותר סיכויים לסבול מכל מיני בעיות בריאותיות, וחלק מהם נשארים נכים לכל החיים.""באמת?" נחרדתי, "אבל... אבל מה אפשר לעשות ש..." הדעה הילדותית שלי שכל לידה מסתיימת בתינוק ורדרד ומחייך שמסב להוריו אך נחת ואושר החלה להתפוגג לאיטה, "למה אתה מתכוון בדיוק נכים?""עיוורים, או חרשים או עם ליקויים אחרים. פיגור או שיתוק מוחין, או גם וגם." ענה הדוקטור בכנות חסרת פשרות."אבל מה אפשר לעשות אם כבר יש לה צירים? איך אפשר לגרום לה לא ללדת?""בכל מיני שיטות, תלוי במצב, יש תרופות שמעכבות את הצירים המוקדמים מידי, ויש תפירת צוואר רחם, וכמובן שמירת היריון קפדנית שזה אומר, מנוחה מוחלטת, גם נפשית וגם גופנית.""אהה... תראה דוקטור, אני אעשה הכל כדי שהיא תשכב במיטה ולא תזוז, אבל מבחינה נפשית... לצערי יש לנו פה מצב עדין כי...""אני יודע, רות היא לא רק חולה שלי אלא גם קולגה וידידה, היא סיפרה לי הכל על המצב האישי שלה, באמת מצער מאוד, אבל החיים נמשכים, ועם כל הכבוד לאהבה ולרומנטיקה יש פה עניין של חיים ומוות של שני תינוקות, ומאחר ואתה האבא..."הנהנתי במרץ והבטחתי לעשות הכל, כולל הכל, כדי שרות תוכל להקדיש את כל כוחות נפשה וגופה להשלמת ההיריון היקר."אני אבוא לבקר אותה כל יום ואטפל בכל מה שצריך." הבטחתי בלהט."לבקר איפה?" נעץ בי הרופא מבט קשוח."בבית החולים," הופתעתי, "מה אתה לא מאשפז אותה?""עדיף שלא, המצב שלה לא חמור כל כך, ואל תשכח שבבית חולים יש תמיד סיכוי להידבק במחלות אחרות. על קלבסיאלה למשל שמעת?""לא, מה זה?""חיידק אלים שאין לו תרופה, וזו רק צרה אחת, יש עוד וירוסים מסוכנים וחיידקים שפיתחו עמידות לאנטיביוטיקה שמסתובבים בבית חולים, שלא לדבר שזו סביבה מדכאת מאוד לאישה במצבה של רות. עדיף לה לחזור הביתה, אבל אסור בשום פנים ואופן להשאיר אותה לבד.""או. קיי. אני אקח חופש מהעבודה ואשגיח עליה יום ולילה." הבטחתי, תוהה איך יגיב הבוס שלי לרעיון, ומה יגיד מיכה אם אעזוב אותו לבד עם שני כלבים ואלך לגור אצל רות.התאומים עוד לא נולדו והחיים שלי כבר התהפכו לגמרי בגללם, ואפילו אבא חסר ניסיון כמוני ידע שזו רק ההתחלה.הבוס שלי דווקא הפתיע לטובה ואחרי שהסברתי לו בכנות מה קרה, ולמה אני צריך חופשה של חודש, ואולי אפילו יותר, הוא נאנח, עיין בחוזה שחתמתי עליו עם רות ומימי ואז נאנח שוב. "על דבר כזה אבא שלי ז"ל היה אומר תמיד שלא עושים חוזים עם משפחה. עוד לא הבנת שחוזים אפשר לעשות עם חברות, לא עם בני אדם?" סח לי בצער."אני מתחיל להבין את זה." נאנחתי גם אני וחזרתי לעיקר, "תראה, אם זה בלתי אפשרי, ואי אפשר לתת לי חופש ארוך כל כך אני אצטרך להתפטר." אמרתי, לא מאמין למה שיוצא מפי, אבל יחד עם זאת מבין לפתע שכן, זה מה שאעשה אם לא תהיה לי ברירה. זו הייתה משרה מצוינת עם סיכוי להפוך לשותף, אבל יהיו לי עוד עבודות אחרות בעתיד, ואין אף עבודה ששווה את החיים של הילדים שלי."אל תדבר שטויות." נזף בי הבוס בחביבות, "ברור שהמשפחה מעל הכל, אם כי נצטרך כמובן לדחות לשנה הבאה את ההצטרפות שלך לשותפות, כן," חייך למראה תדהמתי, "עורך דין מוניץ פורש לפנסיה, ותכננו להציע לך להפוך לשותף במקומו, אבל לא בוער, אתה עוד צעיר, יש עוד זמן, מה שחשוב עכשיו זו המשפחה שלך, ואת החוזה הזה," נופף בדפים המודפסים, "עדיף שתשים בצד, אי אפשר לגדל ילד ככה, בשלט רחוק, זה היה רעיון טיפשי בכל מקרה.""כנראה שכן." הסכמתי בהכנעה, הודיתי לו מקרב לב, העברתי את התיקים שבטיפולי לעמיתי לעבודה, אספתי את מעט חפצי האישיים וחזרתי לבית החולים.מיכה כבר היה שם, יושב לצד מיטתה של רות ומנסה להרגיע אותה. "היא לא רוצה לחזור לדירה שלה." בישר לי בפנים מודאגות, "מסרבת בכל תוקף, נצטרך לקחת אותה אלינו.""אני לא רוצה לגור אתכם." התווכחה רות, לא רוצה לגור עם גברים, אני רוצה לגור במקום חדש, לבד.""וזה בדיוק מה שתעשי." העליתי חיוך מרגיע על פני, מאלץ את עצמי לא להתפרץ בכעס לשמע השטויות שלה, "רק תלדי קודם, ומיד אחר כך...""מה אחר כך, מה?" צעקה רות בזעם, "אחר כך בטח תרצה שאני אהפוך לפרה מניקה, ואתקע אתם שנים על גבי שנים בבית, מחליפה חיתולים ומנגבת אפים נוזלים בזמן שאתה תעשה טובה ותבוא לבקר פעם בשבוע לכמה דקות.""ממש לא!" צעקתי עליה חזרה, מאבד את קור רוחי, ומזל שמיכה מעך בכוח את כתפי וסינן לי בשקט, "תרגיע כבר, יא עצבן.""תקשיבי רות," השתלט על השיחה בקולו העבה והסמכותי, "אני יודע שאת מאוכזבת וכועסת מאוד, ויש לך את כל הסיבות להרגיש ככה. לא רק שנכנסת להיריון רק בגלל מימי אלא שבמקום הילדה שרצית יש לך שני בנים, ומימי שהייתה אמורה לטפל בהם הסתלקה פתאום, בצורה ממש מכוערת, ועכשיו את תקועה במיטה בשמירת היריון עם שני גברים... אל תחשבי שאני לא מבין את זה." הניח יד מפייסת על זרועה הצנומה."שני גברים?" שאלנו אני ורות ביחד. זה נשמע מצחיק, כאילו תיאמנו את השאלה מראש, אבל לאף אחד מאיתנו לא היה מצב רוח לצחוק."כן, שניים." לא נרתע מיכה, "רונן ואני. נכון שהוא האבא, אבל גם בעניין הזה אנחנו יחד, ותאמין לי," פנה אלי בשמץ חיוך, "אחרי שהם ייוולדו בשעה טובה שניכם תצטרכו הרבה מאוד עזרה.""ואתה מתנדב לעזור?" חקרתי, מביט עמוק בעיניו הטובות שהישירו אלי מבט."כן, הרי מימי הסתלקה, אז מי אם לא אני?" ענה מיכה בפשטות, ומחץ את כף ידי בין כפותיו החזקות והחמות. לרגע שכחנו איפה אנחנו נמצאים ורק הבטנו זה בזה, מחייכים חיוך ענקי."אני מצטערת לקלקל לכם את האידיליה, אבל שכחתם שיש עוד אופציה?" חדר קולה הצורמני של רות לתוך הבועה הפרטית שלנו."איזה אופציה?" הפניתי אליה את מבטי, ממשיך לאחוז בידו של מיכה."אימוץ?" ענתה רות ביובש, ואפילו חייכה מעט.האופציה שהיא העלתה הייתה בלתי נסבלת בעיני, אבל מה שבאמת גרם לי לרצות להכות אותה היה החיוך הדקיק הזה שלה. הוא הרגיז אותי כל כך עד שהייתי קרוב מאוד לעשות משהו שלא תיארתי לעצמי שאי פעם ארצה לעשותו - להכות אישה, ולא סתם אישה אלא אישה הרה עם הילדים שלי.למזלי ולמזלה מיכה אחז בי בכוח, ממסמר אותי לרצפה ככה שלא יכולתי לזוז, אבל מאחר והוא לא סתם את פי יכולתי להגיד לה מה דעתי על ההצעה המגונה שלה, וזה בדיוק מה שעשיתי."תשכחי מזה, לילדים האלה יש אבא ויש אימא, ואף אחד לא יגדל אותם חוץ מאיתנו." הודעתי לה בפסקנות."ומה אם אני לא רוצה לגדל אותם? אתה לא יכול להכריח אותי!" התריסה רות בזעם."אף אחד לא יכריח אותך לעשות שום דבר רות." ענה לה מיכה רכות, והדף אותי לתוך כיסא, "אתה תסתום." פקד עלי, והתיישב בזהירות על קצה מיטתה, "רות, אני מאוד מבקש ממך, מתחנן בפניך, חכי בסבלנות עד שהילדים ייוולדו, אל תקבלי שום החלטה ואל תצהירי שום הצהרות עד אחרי הלידה.""למה לא? גם אתה חושב שההורמונים של ההיריון בלבלו אותי ושעדיף שאני אסתום את הפה לפני שהעובדת הסוציאלית של בית החולים תלשין עלי ללשכת הרווחה?"מיכה משך בכתפיו, "זה בהחלט יכול לקרות, וכבר היו דברים מעולם.""זה בדיוק מה שדוקטור לבני אמר." התעוותו פניה של רות בבוז."אל תאמיני לי, אבל אני בטוח שזה בדיוק מה שאת היית מייעצת למטופלת שלך אם היא הייתה מדברת כמוך חודש לפני הלידה. את אולי רופאה, אבל את קודם אישה ובן אדם ולכן...".רות הרימה את ידיה במחוות כניעה, טוב, בסדר..." סיננה, "אני רק אישה טיפשה ומבולבלת שלא יודעת מה היא רוצה. אני אחכה בשקט במיטה עד הלידה ואולי אחרי שאני אפטר מהמשקולת הזו," נעצה מבט מלא תיעוב בבטנה התפוחה, "ואפסיק להיראות כמו פרה תקשיבו לי שוב?""אנחנו מקשיבים לך כל הזמן." מחיתי, "אבל גם לנו יש דעות משלנו והן שונות משלך.""שמתי לב." התיזה רות בארסיות, "אבל רק שתדעו שאני מרגישה שאתם מוחקים את האישיות שלי, ומתייחסים אלי כמו אל רחם מהלך, או בעצם שוכב, ואני שונאת את זה, ומה שיותר מרגיז זה שהכל באשמת מימי.""נכון, את בהיריון בזכות מימי." תיקנתי אותה, מתעלם מניסיונותיו של מיכה להשתיק אותי, "אבל מימי הסתלקה באשמתך, בגלל שמיררת לה את החיים.""לא נכון, לא עשיתי לה שום דבר! היא הסתלקה בגלל שהיא בוגדת קנאית חסרת אופי." התמלאו עיניה של רות דמעות."מה זה משנה עכשיו?" תקע מיכה מרפק קשה בצלעותיי והדף אותי אחורה, תוך שהוא מלטף ברוך את ידה של רות הבוכייה, "לא חשוב למה, היא עזבה ודי, אבל את לא לבד, אנחנו איתך, די, אל תבכי, בואי ניסע הביתה."לקחנו אותה הביתה, השכבנו אותה במיטה הזוגית שלנו בעוד אנחנו מצטופפים על מיטה שלושה הרבעים בחדר הסמוך, ועשינו כמיטב יכולתנו להנעים את זמנה. זה היה קשה ומתיש, רות הייתה חולה חסרת סבלנות וקצרת רוח, ואני שנשארתי אתה בבית במשך רוב היום ספגתי את עיקר הכעסים והמתחים שלה.מצד שני, כיום אני מבין שהחודש הזה היה הכנה טובה לקראת בואם של התאומים. אחרי שהתמודדתי עם התלונות ומצבי הרוח של אימם הייתי מסוגל לעמוד בכל דבר. אפילו הביקור הנוראי של אימה ואחותה של רות לא שבר את רוחי. השתיים הופיעו בלי הזמנה מראש – העובדת הסוציאלית של בית החולים הגדילה ראש והתקשרה אל אימא של רות שהביאה את אחותה הגדולה כתגבורת - הושיבו ישבנים דשנים על כסאות מול מיטתה - עכשיו הבנתי את החשש הלא הגיוני של רות מהשמנה, היא פשוט פחדה להיראות כמו אימא שלה – והתחילו לקשקש איתה במרץ ביידיש שאני לא מבין."על מה אתן מדברות?" נדחפתי לחדר עם מגש עמוס עוגיות וספלי תה שהן חיסלו כהרף עין, לא לפני שמלמלו את תפילת המזון."על החיים, ועל נפלאותיו של הקדוש ברוך הוא." ענתה לי אימא שלה בחיוך מזויף וסקרה אותי במבט ביקורתי. היא חבשה פאה ממש מכוערת שלא התאימה לה, עדיף כבר אם הייתה מכסה את ראשה במטפחת."שאלנו מה יקרה אחרי הלידה של רותיל'ה?" הוסיפה אחותה, והיטיבה את השביס המכוער שכיסה את שערה, גם הוא פאה כנראה. למה נשים דתיות מתאמצות כל כך לכער את עצמן? יכול להיות  שזו אחת מהמצוות? להיראות רע כמיטב יכולתך?"אם ההיריון באמת ממך אז אולי תתחתנו ודי?" הציעה האם, מתעלמת מהבעת הזעזוע שעלתה על פניה של רות לשמע דבריה."ההיריון באמת ממני, אבל אני לא יכול להתחתן עם אישה, וגם אם הייתי יכול רות לא רוצה להתחתן עם גבר."היא עצמה את עיניה ומלמלה משהו שלא הבנתי, אבל נשמע גועלי, ושאלה מה יהיה עם הילדים אחרי שהם ייוולדו."נטפל בהם עד שהם יגדלו." השבתי בחוצפה."רות תטפל בילדים?" לגלגה אחותה, "הרי היא לא יודעת לבשל ולא לנקות, ואפילו לא להחליף חיתול.""היא תלמד." השבתי בקור רוח, "שנינו נלמד." הוספתי לנוכח הבעת הספקנות המלגלגת של השתיים."אולי במקום זה תמצאו פתרון אחר? יש אנשים שרוצים ילדים ואלוהים לא נותן להם ודווקא אתם..." הביטה בי אימא של רותי בתוכחה."גם אנחנו רוצים ילדים, אחרת לא היינו עושים אותם.""אני לא רוצה." לא התאפקה רות."אבל אני כן, ואני אטפל בהם ואגדל אותם." הבטחתי, מעלה על פני הבעת ביטחון שלא חשתי כלל."אתה לבד?" הרימה אימא של רות גבות מלגלגות, "גברים לא יכולים לטפל בתינוקות.""הם כן יכולים, וחוץ מזה, אני לא אהיה לבד.""נכון, אני אעזור לו." נכנס מיכה לחדר במפתיע."אוי ואבוי, עוד אחד." גנחה האם, וגלגלה עיניים למעלה כמבקשת עזרה משמים."מי מכם יהיה האבא ומי האימא?" גיחכה האחות ברשעות.להפתעתי מיכה ענה לה ביידיש קולחת, ונזף בשתיים בשטף לשון כה עז עד שהן קמו וברחו החוצה בחיפזון, פניהן אדומות ממבוכה ועיניהן מושפלות חצו בזריזות את החצר ונעלמו מחיינו לעד."למה לא אמרת לי שגם את דתלשי"ת?" פנה מיכה אל רות."למה לא אמרת לי שאתה מדבר יידיש?" ענתה לו רות בשאלה, ושניהם פרצו בצחוק שאצל רות הפך אחרי כמה דקות לבכי.
