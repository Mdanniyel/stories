---
id: 20160
title: "חיובי - פרק מו'"
author: "אודיגו"
author_id: 1734
date: "2017-01-30"
category: "אהבת גברים"
tags: ['אהבה וזוגיות']
prev_chapter_id: 20159
next_chapter_id: 20161
original_url: "http://gogay.co.il/story.php?id=20160"
---

# חיובי - פרק מו'

אימא שלי השתוקקה תמיד לבת, ולמרות שהרופאים ייעצו לה בתוקף לא ללדת שוב (בגלל הנטייה שלה לדיכאון אחרי לידה) היא התעקשה ולמרבה צערה נולדתי אני - בן זכר שלישי אחרי שני בנים. הדיכאון הפעם היה חריף במיוחד - התרופות בזמנו לא היו יעילות ונטולות תופעות לוואי כמו שהן היום – וסבתא, אימו של אבי, נקראה לעזרה. סבא וסבתא ז"ל גרו בקריה סמוכה, במרחק הליכה לא גדול מבית הורי, הם אלו שגידלו אותי עד שהייתי בן חמש. גדלתי אצל סבא וסבתא עד מותם כי למרות כל מאמציה של אימא סבתא סירבה להחזיר אותי. אני לא זוכר את זה אבל סופר לי שכל שבת וחג היו הורי ואחי מבקרים אותי ומנסים להחזיר אותי הביתה וסבתא הייתה מקימה מהומה וצעקות והורי שוב היו נכנעים. כל מה שאני זוכר זה שאצל סבא וסבתא הייתי נסיך מפונק, בן יחיד שקיבל חדר גדול נפרד והמון תשומת לב והערצה, שם היה גן העדן האבוד שלי שנעלם בבת אחת אחרי שהם מתו בהפרש של כמה חודשים זה מזה - קודם הוא ואחר כך היא.בזמן שהם היו חולים טולטלתי הלוך ושוב בין ביתם לבית הורי בלי שאף אחד יטרח להסביר לי מה קורה. אמנם הייתי רק בן חמש, אבל נבון לגילי, וחבל שאף אחד לא ישב והסביר לי שהם חולים ושכל הטלטולים הללו, שרובם נמחו מזיכרוני, הם לא באשמתי. בבית אבא אימא הקטן והצפוף לא שבעתי נחת, וגם הם לא ליקקו אצלי דבש. הייתי זעוף, כעסן, בעל לשון חדה וביקורתי מאוד. הייתי קוץ בתחת קטן ומעצבן, ועד היום אימא מזכירה לי איך הייתי מבקר את התבשילים שלה ומעיר שסבתא בישלה טוב יותר. אבא והאחים שלי היו תמיד חבורה מגובשת, גברית מאוד, הומופובית מאוד. אימא ואחותי הקטנה היו הצד הנשי שהתעסק בניקיון בישולים וקניות, ואני נותרתי תקוע באמצע, תמיד מפריע, לא רצוי, תמיד עם אף בספר, תמיד לא מרוצה, תמיד חולה במשהו, תמיד מתלונן. נכון, ההתעלמות מתלונותיי על כאבי בטן הייתה טעות, אבל מאחר והתלוננתי ללא הרף כל הזמן, והרופא שכן נלקחתי אליו אמר שהילד סתם מחפש תשומת לב פטרו את כאבי הבטן שלי כהמצאה נוספת.זו הייתה טעות ולי יש צלקת מכוערת בצד הבטן להוכיח זאת ואולי, אם הורי היו פחות לחוצים ועסוקים בפרנסת ארבעת הילדים, היו מחישים אותי בזמן למיון וזה לא היה קורה, אבל שום דבר לא נעשה בזדון או בגלל הזנחה מרושעת. ולמה אני לועס שוב את כל הסיפור הישן והמעייף הזה? כי אתמול ביקרתי עם נוני אצל הורי. אימא הזמינה אותי לארוחת צהרים, וכשאמרתי שאני לא הולך בלי נוני היא אמרה שכמובן, גם נוני כלול בהזמנה, וכך השאירה אותי נטול תירוץ לא לבוא.באתי ולמרבה הפליאה נהניתי, ודווקא מחברתה של אימא. פתאום שמתי לב כמה אני דומה לה, לא רק חיצונית, אלא גם כמה אני והיא דומים בטעמים, ברצונות ובתגובות. כמוני היא אישה מופנמת, שקטה, חובבת קריאה ומוזיקה, סולדת מהפרזות ומרגשנות, דייקנית, מאורגנת בעלת זיכרון מעולה וכשרון לשפות.היא מטיבה להתבטא בכתב ובעל פה, ואת כשרון הכתיבה שלי ירשתי ממנה. היא זו שרשמה אותי לספרייה כשהייתי רק בן שבע ועודדה אותי לקרוא, מגינה עלי מאבי ואחי שראו בעיסוק הזה שטות רכרוכית. כיום אני מבין שההתעקשות שלה ללדת בת באה מהצורך שלה בבת ברית במשפחה המצ`ואיסטית שלנו. אירוני הדבר שאני הייתי מועמד מתאים יותר מאחותי המוזרה, השתקנית והזועפת שאין לה רצון ויכולת לתקשר עם בני אדם (לדעתי יש בה משהו אוטיסטי מעט, אבל אני לא מכיר אותה מספיק טוב כדי לחוות דעה). כילד נפסלתי מטעמי מין, וגם כי בילדותי נראיתי כמו אחי, רחב ומלא, אבל כעת אני דומה יותר ויותר לאימא, ומפגישה לפגישה אני מגלה ביני לבינה עוד ועוד קווי דמיון, בביקור האחרון גיליתי אפילו שהאוכל שלה בעצם טעים לי. נוני התאהב בה מהפגישה הראשונה שלהם והפעם מצאתי את עצמי מתחרה בו על תשומת ליבה, מנסה להיות עוד יותר נחמד, משעשע ואבירי ממנו. הוא ניצח כמובן, אבל זה לא משנה, מה שחשוב זה שאימא פרחה ונפתחה עקב תשומת הלב שלנו ומזמן לא ראיתי אותה כל כך מלאת חיים ומאושרת. נכון, אבא אוהב אותה ומסור לה לחלוטין, אבל לא ממש יודע על מה לדבר איתה. הוא לא קרא ספר כבר שלושים שנה, אין לו טיפת חוש הומור, והוא לא יכול לספר משהו משעשע גם אם חייו יהיו תלויים בכך.אבא אדם אמין מאוד, ישר וחרוץ, אבל משעמם כמו קטלוג של כלי עבודה. הוא טוב מאוד בעשיית דברים, הוא האדם שתרצה לידך כשגלגל באוטו מתפנצ`ר או הכיור נסתם, אבל הוא לא מסוגל לדבר בצורה מעניינת על שום דבר, ומעדיף לראות ספורט או סרט אלים מאשר לשוחח שיחה אינטליגנטית, וחוץ מזה הוא חסר כל יכולת ליהנות ממוזיקה, לא חשוב מאיזה ז`אנר, ואימא נובלת בלי מוזיקה וספרים.אני יודע שאין כמעט הומו שאין לו איזה סיפור עם אימא - או שתלויים בה בצורה מופרזת, או שנעשים חברים שלה בצורה חולנית, או ששונאים אותה ומנסים למחוק אותה לגמרי מהחיים. לא מכיר אף הומו שיש לו יחס נורמאלי לאימא. אולי אני אצליח להיות היוצא מהכלל - לשמור אותה במרחק סביר, לא רחוק מידי ולא קרוב מידי, לראות בה קודם כל בן אדם נפרד עם מעלות ויתרונות ולא שלוחה שלי, לשתף אותה בחיי, אבל לא בצורה מופרזת, והכי חשוב, להפסיק לכעוס עליה בגלל דברים שקרו מזמן ולא תמיד באשמתה.את ערב החג ביליתי עם משפחתי. ארוחת החג התקיימה אצל אחי הגדול. בדרך כלל אני משתדל לפגוש בו כמה שפחות, ובעקרון אני מתאמץ לא להגיע כשיותר משניים שלושה מקרובי משפחתי מתכנסים יחד, אבל הפעם אימא התקשרה לנוני וביקשה מאוד שהוא ילחץ עלי כי כולם שואלים מה איתי ולא נעים לה מהמשפחה. אתם לא רוצים לדעת איזה מכבש לחצים נוני הפעיל עלי, די בכך אם אגיד שהוא נחל הצלחה ואני התייצבתי לבוש במחלצות בפתח ביתו המרווח של אחי הגדול.האדם היחיד שבאמת שמחתי לפגוש היה אחייני הצעיר - בנו הבכור של אחי. ילד בן עשר שמאוד מאוד מזכיר לי את עצמי בגילו. הוא שמנמן, ביישן קצת, תולעת ספרים, חובב מדע בדיוני, משחקי מבוכים ודרקונים, מתעב מתמטיקה ופוחד מאביו האימתני בדיוק כשם שאני פחדתי ממנו כשהייתי בגילו. הביקור לא היה כל כך מוצלח. לאבא היה מצב רוח רע מאוד וכל זמן הארוחה הוא הציק לי למה אני עובד בעבודה עלובה כזו ולא מנצל את הפוטנציאל שלי והולך לעשות תואר כדי שאוכל להרוויח יותר כסף. ניסיתי להסביר לו שגם אם היה לי די זמן וכסף ללמוד הייתי לומד משהו שירחיב את השכלתי ולא מבזבז את מעט החיים שהוקצבו לי על ניסיון להתעשר, ובכלל, אני מתעניין בדברים אחרים מאשר תארים ודיפלומות שאפשר לתלות על הקיר.אבא לא אהב את התשובה המתחמקת שלי והמשיך להיות נרגן ולהציק. בסוף הבנתי שחלק מהבעיה נובע מכך שהוא פשוט לא שומע אותי טוב - גם כי היה שם רועש מאוד (המון ילדים צרחניים, מבוגרים קשקשנים ומוזיקה רועמת), וגם כי כנראה שתהליך ההידרדרות של השמיעה שלו שהחל עוד מזמן התקדם מאוד לאחרונה. כנראה שבגלל זה הוא היה כעוס ועצבני וכרגיל פנה אלי לפרוק את הלחצים. במשך שנים הייתי מוצא נוח להוצאת כעסים וזה לא השתנה עד היום.בסוף אימא שמה לב מה קורה וחילצה אותי מידיו. היא הסכימה איתי שהוא כועס בעיקר כי הוא לא שומע טוב, וגם כי הוא נורא מודאג בגללי, ואמרה לי שוב שרזיתי - שמעתי את זה בערך חמישים פעם תוך שעתיים - וביקשה ממני ללכת לראות מה עושים הבנים בחדר המחשב. אחי הפך את הממ"ד לחדר מחשב מצויד כראוי ואני מצאתי שם את אחייני יושב ליד צעיר לא מוכר לי בשם שקד שהתברר כקרוב של גיסתי - בחור נאה ושחום בן שמונה עשרה בערך ששמח שמחה גדולה על בואי וטרח להראות לי את שמחתו באותות ובמופתים.מהר מאוד התבררו לי מספר עובדות - שקד הומו, שקד רוצה סקס, שקד יודע שגם אני הומו, שקד מתכנן לבצע בי את זממו למרות שאני מבוגר ממנו בעשר שנים. במשך הדקות המעטות שלקח לאחייני הצעיר ללכת למזנון ולהביא לנו שתייה ועוגות הוא הצליח להבהיר לי את כל העובדות הללו בצורה ברורה מאוד, ואפילו לא מצמץ כשאמרתי לו שאני נשא איידס. מסתבר שהוא כבר ידע את זה קודם וידע גם שיש לי חבר שאני חי איתו. כל פרט על חיי נודע לו דרך רכילות משפחתית וזו הסיבה שהוא הטריח את עצמו מלכתחילה לבקר את הדודה.איזה מזל שהאחיין שלי, שיהיה לי בריא, התפרץ פנימה נושא צלחת עמוסה כל טוב ולא היה עלי לענות להצעות המביכות של הילד חסר הבושה הזה – אני לא זוכר את עצמי נועז כל כך בגילו, חרמן כן, אבל בטח שלא כל כך אמיץ.כמה דקות אחר כך נוני התקשר והודיע לי שהוא למטה עם האוטו ומתי אני מגיע. סך הכל הייתי שם שעתיים וחשבתי שיש לי עוד שעתיים לפחות עד שהוא יבוא לאסוף אותי, אבל כנראה שהוא שוב הסתכסך עם מישהו ממשפחתו (גם הוא בילה כמוני את ערב החג בחיק המשפחה, זולל עוגות גבינה ומתעדכן ברכילות משפחתית) והקדים לעזוב."אני חייב ללכת." אמרתי לצעירים המאוכזבים, ואחרי סיבוב חפוז של פרדות מכל הדודים והדודות (אחרי שנישקתי את אימא וסבתא קיבלתי לתדהמתי חיבוק ונשיקה גם מאבא), דהרתי החוצה. רק כשהגעתי לרכב הבחנתי ששקד רץ אחרי. אם נוני היה יושב כמו שצריך מאחורי ההגה היינו יכולים להסתלק מיד, אבל לא. הוא היה חייב לצאת מהרכב ולשבת על הספסל עם סיגריה. התיישבתי לצידו ועל כורחי הצגתי לפניו את שקד שהתיישב מצידו השני וביקש גם הוא סיגריה.נוני מדד אותו במבט נדהם ושאל את הילד בן כמה הוא, ומה אתם חושבים התינוק הזה ענה? "אני מעל גיל ההסכמה ואני מסכים." נוני התחיל לחייך ולא מחה כשלקחתי ממנו את הסיגריה והשלכתי אותה לפח. כפי שידעתי הוא סירב בנימוס להצעה לעלות למעלה ולהגיד שלום בטענה שהיה לו מספיק ודי מקרובי משפחה לערב אחד, אבל מצד שני הוא גם לא מיהר כל כך להיכנס לרכב. שקד החצוף וחסר הבושה מצא חן בעיניו, למעשה קל היה להבחין ששניהם מצאו חן אחד בעיני השני.די מהר הודה שקד בפנינו שהוא אמנם סקרן מאוד וחרמן מאוד, אבל אין לו שום ניסיון מעשי והוא קצת פוחד להרחיק לכת, ומחפש מישהו מנוסה ממנו שידריך אותו בתחום הזה. למרות שנוני אמר לו מיד שאנחנו לא הכתובת הוא המשיך להציק ולחפור. "אז מה, אתם ממש גרים יחד וישנים יחד והכל?" שאל בלהיטות סקרנית."בעיקר והכל." התבדחה דעתו של נוני."אתם כאילו עושים הכל במיטה?" הוא המשיך לחקור, "אני מתכוון לא רק מזמוזים ונשיקות אלא גם דברים כואבים?"נוני החליף איתי מבט משועשע וקרץ לי. "שום דבר ממה שאנחנו עושים לא כואב לי, ולך יורם?"חייכתי אליו ושתקתי, נבוך מכדי לענות, אבל בדרך הביתה חשבתי הרבה על השאלה של שקד הצעיר והלהוט והגעתי למסקנה שהיא לא טיפשית כמו שהיא נשמעת.אחרי שמניתי בליבי את כל הדברים הכואבים שאנחנו כן עושים זה לזה בין הנשיקות והמזמוזים הגעתי למסקנה שטוב ששתקתי. הוא עוד צעיר, יש לו זמן לגלות את זה לבד. הלומי אוכל ושתייה נרדמנו מהר מאוד ובבוקר קמנו רעננים ומלאי מרץ. שמחנו יחד שלמרות ההרגשה שהיום שבת זה רק יום שישי ומחר יש שוב שבת, ומרוב שמחה התחלנו להתנשק ולהתחבק ומשם העניינים התגלגלו כרגיל, ואז הרמתי במקרה את מבטי וגיליתי ששכחתי לנעול את הדלת כמו שאני עושה בדרך כלל, וצעיר רזה ובהיר שיער ועיניים עומד בפתח ובוהה בנו במבט מוקסם. אם לא די בכך קלטתי שבן זוגי היקר שם לב לנוכחות הצופה הלא מוזמן הזה הרבה לפני והדבר לא הפריע לו כלל, נהפוך הוא.למראה הזעזוע שעל פני הנער ששמו דניס (סשה הגדול הביא אותו לביקור והם ישנו יחד בחדר האורחים שלנו) פרח ונעלם ואני זינקתי ממקומי ונעלתי מיד את הדלת."אתה לא נורמאלי!" צעקתי על נוני, "למה לא אמרת לי שמישהו מסתכל עלינו?"במקום להיות נבוך נוני משך בכתפיו, גיחך וקרא לי פולנייה ביישנית.הודעתי לו שכל החשק עבר לי ובמקום לחזור למיטה נכנסתי למקלחת - בחדר השינה שלנו יש מקלחת פרטית. הוא נכנס מיד אחרי, הצמיד אותי לקיר והתעקש שהוא חייב לגמור כי הוא חרמן רצח. "זה שמישהו מסתכל עליך מזיין חרמן אותך?" התמרמרתי, "אתה ממש סוטה אמנון."הוא צחק, ביקש ממני להפסיק להתנהג כמו נקבה, ודי מהר הוכיח לי באותות ובמופתים שדי כיף להיות סוטה, ובכל זאת, מהיום אין מצב שאני לא נועל את הדלת לפני סקס. בשבת כבר נמאס לנו לנוח והחלטנו לצאת לטייל ברחבי עמק יזרעאל שחוגג את פסטיבל הדבש והחלב או משהו כזה. התארגנו בשלוש מכוניות, לקחנו שפע של אוכל ושתייה ויצאנו לדרך. עד שהגענו לעמק יזרעאל גילינו שיחד אתנו נודדים בדרכים עוד המוני בית ישראל על זקניהם טפם וג`יפהם.היה חם נורא והיו זבובים ושמש. כל הרוסים בחבורתנו - רוב מוחץ - סבלו נורא והתמרמרו שאיך זה שהקיץ בקושי התחיל וכבר הכל יבש וצהוב? ומה זה החום הנוראי הזה? ולמה יש פה כל כך הרבה זבובים ובני אדם ופקקי תנועה? ואיזה מין מדינה זו בכלל?לגבי החום והזבובים לא היה לנו מענה, אבל פקק התנועה נגרם בגלל קבוצה ענקית של אופנוענים שיצאה מחניון קניון אלונים שבצומת אלונים וחסמה זמנית את הדרך.עוד ועוד אופנועים מכל הסוגים, הגדלים והצבעים זרמו מהחניון אל הכביש, מרהיבי עין ביופיים. נוני הביט בהם פעור פה ואחוז קנאה וידעתי שהוא היה נותן המון כדי להיות רכוב גם הוא על סוס ברזל מהיר שכזה, דוהר בכביש כשהוא עוטה מעיל עור שחור משובץ ניטים, קסדה מבריקה על ראשו ואולי גם בחורה שופעת נלחצת אליו מאחור, ידיה כרוכות סביב מותניו, שדיה נמעכים אל גבו...הבטתי איך עיניו מתערפלות בגעגועים למראה הרוכבים אל החופש ושאלתי את עצמי אם הוא באמת מדמיין לו את עצמו מצטרף אליהם על אופנוע שחור וכסוף? ואת מי הוא היה מרכיב מאחוריו, נצמד אליו בכוח ומחבק אותו?ואז הנייד שלי צלצל ושקד היה על הקו. "מאיפה יש לך את המספר שלי?" נדהמתי. מסתבר שהוא שאל את גיסתי – הדודה שלו והיא פשוט שאלה את אימא שלי שבתום לב נתנה לה את המספר שלי. "תשמע שקד," התחלתי לשאת נאום חינוכי רב טקט שבו אני מבהיר לו שהוא צעיר מידי ואני לא פנוי ולא מעוניין וגם נשא ו..."אני יכול לדבר עם נוני." הוא ביקש בנחת, "יש לי משהו חשוב לשאול אותו."נתתי לנוני את הנייד שלי. השיחה עם שקד עניינה אותו כל כך עד שהוא הפסיק לבהות בגעגועים באחרוני האופנוענים, צחק מקרב לב, זרק את ראשו לאחור, תלתליו מקפצים בעליצות על עורפו, והסתובב בגבו אלי, מתרחק ממני כדי שלא אשמע את דבריו ושוב געה בצחוק רם. מתי הוא צחק ככה לאחרונה ממשהו שאני אמרתי?אחרי שהם גמרו לדבר הוא השיב לי את הנייד וחייך במסתוריות כששאלתי מה הילד רצה. "לא משנה, רצה לשאול אותי משהו שנראה לו חשוב." סתם ולא פירש.אחרי שהפקק שיצרו האופנועים התפזר, חזרנו הביתה והלכנו להתרחץ ולנוח. כמובן שדבר ראשון אחרי המקלחת דהרתי למחשב שלי לבדוק מה חדש, ואז הוא התפוצץ פתאום והכל נעשה איום. הוא צעק עלי שהצחוק שלו היה רק הצגה לשקד שקורא  הרבה זמן בבלוג שלי ויודע עלינו יותר מידי דברים לטעמו של נוני.פתאום נוני ששונא לקרוא ישר ממסך מחשב התעקש לעבור על כל הבלוג, כולל התגובות, (מה שהוא מעולם לא עשה קודם), התעכב על תגובות זימה של המגיב חסר השם שלי וצרח שאני מופרע ומטורף ופתטי וזונת צומי ששופך את כל החיים שלו בבלוג, ושאני עושה מעצמי קרקס להנאת כל מיני חסרי חיים מעוותים שמאוננים על הסיפורים שלי, ועוד המון מילים רעות ופוצעות שלא ידעתי מה לענות עליהן.התשובה היחידה שלי הייתה למחוק הכל וזה מה שעשיתי. אמרתי לעצמי שהכל לטובה ושאני אחוש הקלה בלי המשא הכבד של הבלוג, אבל זה לא היה נכון. לא הרגשתי הקלה, בדיוק הפוך - התאבלתי, הייתי אומלל וכעסתי.לא יכולתי להניח לו לגעת בי מרוב שכעסתי עליו. במשך יום שלם אחר כך הרגשתי שדי, שאני והוא גמרנו. הוא חזר ביום ראשון מאוחר בלילה, שתוי ומסכן. דברנו שוב על הבלוג והוא התנצל ואמר שלא התכוון לרוב הדברים שאמר וביקש שנתפייס. אמרתי שבטח, אין בעיות, הכל בסדר והלכתי שוב לילל במקלחת. בחום הזה מתקלחים כל שעה ככה שזה לא נראה חשוד שאני מבלה שם המון.למחרת, מיד אחרי העבודה הוא ירד בצ`ק פוסט והלכנו לממה מיה. אכלנו אוכל נפלא שהוגש בכמויות גדולות מידי על צלחות ענקיות, גדולות ממידת אדם סביר ואחר כך הלכנו לקנות לי סנדלים חדשים כי הסנדלים הישנים שלי התבלו.לא הצלחתי למצוא משהו שימצא חן בעיני. לא היה לי נוח בשום סנדל ונוני איבד לאט לאט את הסבלנות. בחנות של גלי העלבתי זבנית אחת כשהתווכחתי איתה שאולי הסוליה הזו אנטומית, אבל לא רק שהיא תוצרת סין ירודה היא גם לא אורתופדית, ואני סומך על כף הרגל שלי בנושא הזה ולא על מה שהיא אומרת.כשיצאנו משם (נזרקנו בעצם) נוני התרגז ואמר שאני מפונק ונודניק ודי כבר עם הבררנות שלי, ושוב היה ויכוח מכוער על כסף, סגנון ואיכות לעומת כמות.אמרתי שאני מצטער מאוד וכמו שבבגדים אני כלל לא מפונק בנושא של נעלים אני לא מוכן לעשות קיצורי דרך. נעלים זה דבר חשוב מאוד, בעיקר לבן אדם שעומד כל כך הרבה שעות על הרגלים ואני לא מוכן להתפשר בתחום הזה. בסוף מצאתי את מבוקשי בנעלי הקיבוצים. חזרנו הביתה בשתיקה מעיקה, התקלחנו בנפרד והלכנו לישון כל אחד בפינה שלו.בלילה התעוררתי בוכה. הוא התעורר ואמר שצדקתי בקשר לסנדלים והוא אוהב אותי, ואפילו התלוצץ ואמר שאני בחור איכותי עם טעם קלאסי והוא לא מבין מה אני מחפש עם ערס עצבני כמוהו וניסה לחבק אותי, ובאמת רציתי שנתחבק, אבל לא יכולתי. גוש של כעס קפוא חנק אותי ופשוט לא יכולתי לגעת בו.אחר כך הוא הלך לעשן בחוץ ואני הלכתי שוב לבכות במקלחת. בשבוע הבא הוא נוסע לעבוד בתל אביב ויחזור רק בסופי שבוע, אולי.מאז שהפכתי לחיובי לא הרגשתי כל כך אומלל. טוב, אולי אז כשנפרדנו בקיץ שעבר... לא יודע. איך אפשר למדוד אומללות?אני מניח שאי אפשר, כמו שאי אפשר למדוד אהבה. אני רק יודע שאני זקוק למקום הוירטואלי הפרטי הזה שבו אני פורק מחשבות, מספר על היום שלי, מארגן את האירועים שקרו לי, קושר בין העבר לעתיד, מתעצבן, כועס, פוחד.אני צריך את זה, ואני זקוק לחברים שמגיבים ושאכפת להם ממני גם אם זו חברות נטולת גוף ואם הוא לא מבין זו הבעיה שלו, לא שלי.אז הנה, אני מתחיל שוב.
